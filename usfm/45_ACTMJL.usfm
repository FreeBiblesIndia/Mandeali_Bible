\id ACT ACTS mandeali bible
\ide UTF-8
\rem Copyright Information: Creative Commons Attribution-ShareAlike 4.0 License
\h प्रेरितों के काम
\toc1 प्रेरिता रे काम
\toc2 प्रेरित
\mt1 ACTS
\mt1 प्रेरिता रे काम
\iot परिचय
\io1 ''प्रेरिता रे काम'' बोलणे ले ज्यादा बढ़ी किन्हें ''पवित्र आत्मा रे काम'' बोलणा खरा आ, क्यूंकि जो काम प्रेरिता रे ज्रीए हुए स्यों पवित्र आत्मे किते, प्रेरिता रे कामा मन्झ जो हवाला दितिरा से लूका रचित सुसमाचारा ले अगे रा हवाला आ l एता रा खास मक्सद ये दसणा आ कि यीसू रे सुरुआती चेले पवित्र आत्मा री अगुवाई मन्झ, यीसू रे बारे सुसमाचार ''यरुस्लेम होर सारे यहूदिया सामरिया मन्झ होर धरती रे आखरी पुन्घा तक'' (1:8) किहां फैल्हाया l ये मसीही आन्दोलना रा ब्यौरा आ जो यहूदी लोका रे बीचा मन्झ सुर्हू हुआ, होर बढ़ी किन्हें सारे संसारा रे लोका रा विस्वास बणी गया l लेखक एस गल्ला रा भी ख्याल रख्हा कि तेसरे पढ़णे वाळे जो ये निस्चय हुई जाए कि मसीही लोक रोमी सरकारा रे कठे एक विद्रोही राजनैतिक सक्ति नी थे, होर मसीही विस्वास यहूदी धर्मा री पूर्ति था l
\io1 प्रेरिता रे कामा री क्ताब तीन हिस्से मन्झ बांडी जाई सक्हा ई, जो लगातार बढ़दे कामा जो जाहिर करहा जेस मन्झ यीसू मसीह रा सुसमाचार प्रचार कितेया गया होर कलीसिया री स्थापना किती गई: 1) यीसू रे स्वर्गारोहणा ले बाद यरुस्लेमा मन्झ मसीही आन्दोलना री सुरुआत; 2) पलस्तिना रे दूजे हिस्से मन्झ एतारा प्रसार होर भूमध्य सागरा रे देसा मन्झ रोमा तक एता रा प्रसार; 3)
\io1 प्रेरिता रे कामा री एक खास विसेषता ई पवित्र आत्मा री क्रियासिलता l से पेंतिकोस्ता रे ध्याड़े यरुस्लेमा मन्झ कठे हुईरे विस्वासिया पर बड़ी सामर्था किन्हें उतर्हा, होर एस क्ताबा मन्झ घटी री घटणा रे दौरान कलीसिया होर तेसरे अगुवों रा मार्गदर्सन करहा होर तिन्हा जो सामर्थ प्रदान करहा l प्रेरिता रे कामा मन्झ दितिरे कई उपदेसा मन्झ सुरुआती मसीही संदेसा रा सार पेस कितेया गईरा, होर एता मन्झ घटी री घटना विस्वासिया री जिंदगी मन्झ होर कलीसिया री भागीदारी मन्झ एस संदेसा री सामर्था जो जाहिर करहा ई l
\iot रूप-रेखा
\io1 ग्वाही रे कठे त्यारी 1:1-26
\io1 क. यीसू रा आखरी हुक्म होर प्रतिज्ञा 1:1-14
\io1 ख. यहूदा रा उत्तराधिकारी 1:15-26
\io1 यरुस्लेमा मन्झ ग्वाही 2:1-8:3
\io1 यहूदिया हो सामरिया मन्झ ग्वाही 8:4-12:25
\io1 पौलुसा री सेवा 13:1-28:31
\io1 क. पैहली प्रचार यात्रा 13:1-14:28
\io1 ख. यरुस्लेमा मन्झ सम्मेलन 15:1-35
\io1 ग. दूजी प्रचार यात्रा 15:36-18:22
\io1 घ. त्रीजी प्रचार यात्रा 18:23-21:16
\io1 च. यरुस्लेम, कैसरिया होर रोमा मन्झ बंदी पौलुस 21:17-28:31
\c 1
\s परिचय
\p
\v 1 हे थियुफिलुस, मैं आपणी पैहली कताब तिन्हा सभी गल्ला रे बारे मन्झ लिखी, जो सुरहु ले ई यीसुए किती होर करदा होर सिखांदा रैहया l
\v 2 तेस ध्याड़े तक जेबे तक से तिन्हा प्रेरिता जो जिन्हारा जे तिने चुनाव कितेया था, पवित्र आत्मारे ज्रीए हुकम देई किन्हें ऊपर नी गया l
\v 3 होर तिने दुःख उठाणे ले बाद बौहत सारे पक्के सबूता देई किन्हें आपणे आपा जो तिन्हा जो जीउंदा साबित कितेया, होर चाळी ध्याड़े तक तिन्हा जो सुझ्दा रैहया: होर परमेसरा रे राजा री गल्ला करदा रैहया l
\v 4 होर तिन्हा किन्हें मिली किन्हें तिन्हा जो हुकम दितेया, कि यरुस्लेमा जो नी छाडा, पर पिता री तेस प्रतिज्ञा रे पूरा हुणे रा इन्तजार करदे रहुआ, जेसरी चरचा तुस्से मेरे ले सुणी चुकिरे l
\v 5 क्यूंकि यहुन्ने ता पाणी मन्झ बप्तिस्मा दितेया पर थोहड़े ध्याड़े ले बाद तुस्सा पवित्र आत्मा ले बप्तिस्मा पाणा l
\s यीसू रा स्वर्गारोहण
\p
\v 6 तिन्हें कठे हुई किन्हें तेस ले पुछेया, कि हे प्रभु, क्या तुध एस ई टैम इस्राएला रे राजा री स्थापना करी देणी?
\v 7 तिने तिन्हा किन्हें बोल्या; समय होर काला जो जाणना, जिन्हा जो पिते आपणे ई हका मन्झ रखिरा; तुस्सा रा काम नी आ l
\v 8 पर जेबे पवित्र आत्मा तुस्सा पर आऊणा तेबे तुस्सा सामर्थ पाणी; होर यरुस्लेमा होर सारे यहूदिया होर सामरिया मन्झ, होर धरती रे छोरा तक तुस्सा मेरे गुआह हूणां l
\v 9 ये बोली किन्हें से तिन्हारे देख्दे-देख्दे ऊपरा जो लई जाया गया; होर बादले से तिन्हारी हाखिया ले ल्कोई लया l
\v 10 जेबे से जाया करहा था ता स्यों तेस वखा जो टकटकी ल्गाई किन्हें देख्या करहा ऐ थे, ता देखा, दो माहणुं चीटे कपड़े पैहनी किन्हें तिन्हा वाले खड़ी गये l
\v 11 होर बोल्दे लगे; हे गलीली माहणुंओं, तुस्से खड़ी किन्हें स्वर्गा वखा किधियो देख्या करहा ऐ? येही यीसू, जो तुस्सा वाले ले स्वर्गा पर ऊपरा जो लई जाया गया, जिहां तुस्से से स्वर्गा जो जांदे देख्या तिहां ईं तेस दबारा आऊणा l
\s मत्तियाहा जो यहूदा री जगहा मिलणा
\p
\v 12 तेबे स्यों जैतूना नांऊआंं रे पाहड़ा ले जो यरुस्लेमा रे नेडे एक सब्ता रे ध्याड़े री दूरी पर आ, यरुस्लेमा जो वाप्स चली गये l
\v 13 होर जेबे तेथी पूजे ता स्यों तेस ऊपरी कोठरी पर गये, जेथी पतरस होर यहुन्ना होर याकूब होर अन्द्रियास होर फिलुप्पुस होर थोमा होर बरतुलमाई होर मत्ती होर ह्ल्फई रा म्हठा याकूब होर समौन जेलोतेस होर याकूबा रा म्हठा यहूदा रैंहें थे l
\v 14 ये सब कई जनानिया होर यीसू री माऊ मरियम होर तेसरे भाईया साउगी एक मन हुई किन्हें प्रार्थना मन्झ लगी रैहे l
\v 15 होर तिन्हा ध्याड़े पतरस भाईया रे बीचा मन्झ जेथी लगभग एक सौ बीह लोक कठे थे, खड़ी किन्हें बोल्दा लग्या l
\v 16 हे भाईयो, जरुरी था कि पवित्र सास्त्रा रा से लेख पूरा हुई जाए, जो पवित्र आत्मे दाऊदा रे मुहां ले यहूदा रे बारे मन्झ जो यीसू जो पकड़वाणे वाळे रा नेता था पैहले ले ई बोलिरा था l
\v 17 क्यूंकि से ता आस्सा मन्झ गिणेया गया, होर एस सेउआ मन्झ सैहभागी* हुएया l
\v 18 (तिने पापा री कमाई ले एक खेत खरदी लया; होर मुंडा रे भारे पया, होर तेसरा पेट फटी गया, होर तेसरी सब आंतड़ीया बाहर निकळी गयी l
\v 19 होर एस गल्ला जो यरुस्लेमा रे सब रैहणे वाळे जाणी गये, एथी तक कि तेस खेता रा नांऊ तिन्हारी भाषा मन्झ हकलदमा मतलब खुना रा खेत पई गया l)
\v 20 क्यूंकि भजन संहिता मन्झ लिखीरा,
\q1 कि तेसरा घर उजड़ी जाए,
\q2 होर तेता मन्झ कोई बसणे ना पाए;
\p होर,
\q1 तेसरी जगहा कोई होर लई ले l
\p
\v 21 इधी कठे जितने ध्याड़े तक प्रभु यीसू आस्सा साउगी आऊन्दा जांदा रैहया, यानि यहुन्ना बप्तिस्मा देणे वाळे ले लई किन्हें तेसरे आस्सा वाले ले उठाए जाणे तक, जो लोक बराबर आस्सा साउगी रैहे, तिन्हा मन्झा ले एकी जो चुणेया जाए l
\v 22 यानि तेस टैमा ले लई किन्हें जेभे ले यहुन्ने लोका जो बप्तिस्मा देणा सुरहु कितेया था होर जेबे तक यीसू जो आस्सा वाले ले ऊपर नी लई जाया गया, इन्हा लोका मंझा ले कोई एक आस्सा साउगी यीसू रे जीउंदे हुणे रा गुआह बणी जाए l
\p
\v 23 तेबे तिन्हें दो माहणुं खड़े किते, एक युसुफ, जेस जो जे बर सबा बोल्हा ऐ, (जेसरा उपनाम युस्तुस आ), होर दूजा मत्तियाह l
\v 24 होर ये बोली किन्हें प्रार्थना किती; कि हे प्रभु, तू ता सभी रे मना जो जाणहांं, ये दसी दे कि इन्हा दुंही मंझा ले तैं कुण चुणेया l
\v 25 कि एस सेउआ होर प्रेरिता री जगहा लई ले जेस जो जे यहूदा छाडी किन्हें आपणी जगहा जो चली गईरा l
\v 26 तेबे तिन्हें तिन्हा रे बारे मन्झ चिठिया पाई, होर चिठी मत्तियाहा रे नांऊआंं पर निकळी, इधी कठे से तिन्हा ग्यारा प्रेरिता साउगी गिणेया गया l
\c 2
\s पवित्र आत्मा उतरणा
\p
\v 1 जेबे पिन्तेकुस्ता रा ध्याड़ा आया, ता स्यों सभ एक जगहा कठे थे l
\v 2 होर अचानक सर्गा ले बड़ी आंधी साहीं सणसणाहट हुई, होर तेता ले सारा घर जेथी स्यों बैठी रे थे गूंजी गया l
\v 3 होर तिन्हा जो आगी साहीं जीभा फटदी हुई सूझी; होर तिन्हा मंझा ले हर एकी पर आई गयी l
\v 4 होर स्यों सभ पवित्र आत्मा किन्हें भहरी गये, होर जिहां आत्मे तिन्हा जो बोलणे री सामर्थ दिती, स्यों अन्य-अन्य भाषा मन्झ बोल्दे लगे l
\v 5 होर सर्गा ले हेठ हर एक जाति मंझा ले भक्त यहूदी यरुस्लेमा मन्झ रैंहयांं ऐं थे l
\v 6 जेबे से अवाज हुई ता भीड़ लगी गई होर लोक डरी गये, क्यूंकि हर एकी जो येही सुणहांं था, कि ये मेरी ई भाषा मन्झ बोल्या करहा l
\v 7 होर स्यों सभ हरान हुई किन्हें बोल्दे लगे; देखा, ये जो बोल्या करहा ऐ क्या ये सभ गलीली नी ऐ?
\v 8 ता फेरी आस्सा मंझा ले हर एक आपणी-आपणी मात्रृ भाषा मन्झ तिन्हा जो बोल्दे हुए कींहा सुणेया करहा ऐ l
\v 9 आस्से जेहड़े पारथी होर मेददी होर एलामी लोक होर मैसोपोटामिया होर यहूदिया होर कप्पुदुकिया होर पुन्तुस होर आसिया l
\v 10 होर फ्रुगिया होर पमफुलिया होर मिसर होर लिबुआ देस जो कुरेना रे नेडे ऐ, इन्हा सभ देसा रे रैहणे वाळे होर रोमी होर जन्मजात यहूदी होर यहूदी धर्म मनणे वाळे, क्रेती होर अरबी भी ऐ l
\v 11 पर आपणी-आपणी भाषा मन्झ तिन्हा ले परमेसरा रे बडे-बडे कामा री चरचा सुणहांं ऐं l
\v 12 होर स्यों सभ हरान हुई गये, होर डरी किन्हें एक दूजे किन्हें बोल्दे लगे कि ये क्या हुएया करहा?
\v 13 पर होरिए मजाक करदे हुए बोल्या, कि स्यों ता नंऊऐं सराबा रे नसे मन्झ चूर ऐ l
\s पतरसा रा भाषण
\p
\v 14 पतरस तिन्हा ग्यारा साउगी खड़ा हुएया होर जोरा-जोरा किन्हें बोल्दा लग्या, कि हे यहुदियो, होर हे यरुस्लेमा मन्झ रैहणे वाळेयो, ये जाणी लऊआ होर कान ल्गाई किन्हें मेरी गल्ला सुणा l
\v 15 जेहड़ा तुस्से सम्झेया करहा ऐ, ये नसे मन्झ नी ऐ, क्यूंकि हली ता भ्यागा रे नौ बजी रे l
\v 16 पर ये से गल ई, जो योऐल नबी रे ज्रीए बोली गईरी
\q1
\v 17 कि परमेसर बोल्हा, कि आखरी ध्याड़े मन्झ ऐहड़ा हूणां,
\q2 कि मां आपणा आत्मा सभ माहणुंआं पर दलणा
\q1 होर तुस्सा रे म्हठे होर म्हठिया भविष्यवाणी करणी
\q2 होर तुस्सा रे जुआना दर्सन देखणे,
\q2 होर तुस्सा रे स्याणेया सपने देखणे l
\q1
\v 18 पर मां आपणे दासा होर दासिया पर भी
\q2 तिन्हा ध्याड़े मन्झ आपणी आत्मा दलणी, होर तिन्हा भविष्यवाणी करणी l
\q1
\v 19 होर मां ऊपर सर्गा मन्झ चमत्कार,
\q2 होर धरती पर चिन्ह,
\q2 यानि खून होर आग होर धुएँ रा बादल दसणा l
\q1
\v 20 प्रभु रे बडे होर खास ध्याड़े रे आऊणे ले पैहले
\q2 सुरजा न्हयारा
\q2 होर चांदनीयां खूना साहीं हुई जाणा l
\p
\v 21 होर जेस केसी प्रभु रा नांऊ लैणा, तेसरा ई उद्धार हूणां l
\p
\v 22 हे इस्राएला रे लोको, इन्हा वचना जो सुणा: कि यीसू नासरी नांऊआंं रा एक माहणुं था l जेस जो परमेसरे सामर्था रे काम, चमत्कार होर चिह्ना ले, जो तिने तेसरे ज्रीए तुस्सा रे साम्हणें किते, तुस्सा पर प्रगट किते, हालांकि तुस्से आपु जाणहांं ऐं l
\v 23 ये ई माहणुं, जेबे से परमेसरा री पैहले री बणाई री योजना होर परमेसरा रे पैहले रे ज्ञाना रे मुताबक पकड़वाया गया, ता तुस्से से पापिया रे हाथा ले तेस जो क्रूसा पर चढ़ाई किन्हें मारी दितेया l
\v 24 पर तेस जो परमेसरे मौता रे बंधना ले छुड़ाई किन्हें जिन्दा कितेया: क्यूंकि ये अनहोना था कि से तेसरे बसा मन्झ रैहन्दा l
\v 25 क्यूंकि दाऊद तेसरे बारे मन्झ बोल्हा,
\q1 कि मैं प्रभु जो हमेसा आपणे साम्हणें देख्दा रैहया
\q2 क्यूंकि से मेरी दाईं तरफ आ, ताकि हांऊ पई नी जाऊं l
\q1
\v 26 इधी कठे मेरा दिल खुस था, होर मेरी जीभ मग्न हुई;
\q2 बल्कि मेरे जिस्मा भी आस* ल्गाई किन्हें जीणा l
\q1
\v 27 क्यूंकि तुध मेरे प्राण पताळा मन्झ नी छाडणे;
\q2 होर ना आपणे पवित्र माहणुं जो सड़ने देणा l
\q1
\v 28 तैं मुंजो जीणे रा रस्ता दस्सेया;
\q2 तुध आपणे दर्सना रे ज्रीए हांऊ खुसी किन्हें भरी देणा l
\p
\v 29 हे भाईयो, हांऊ तेस कुलपति दाऊदा रे बारे मन्झ तुस्सा किन्हें खुल्ही किन्हें बोली सक्हा कि से ता मरी गया होर तेसरी कबर आज तक आस्सा वाले मौजूद ई l
\v 30 नबी हुणे रे नाते होर ये जाणी किन्हें कि परमेसरे मेरे किन्हें वाहदा कितिरा, कि परमेसरे मेरे किन्हें वाचा बान्हीरी, कि मां तेरे बंसा मंझा ले एक आदमी तेरी राजगद्दी पर बठ्याणा l
\v 31 इधी कठे तिने ये देखि किन्हें पैहले ई मसीह यीसू रे जींदे हुणे रे बारे मन्झ भविष्यवाणी किती कि तेसरा प्राण अधोलोका मन्झ नी रख्या जाणाहोर ना ही तेसरा जिस्म सड़णा l
\v 32 एस यीसू जो परमेसरे जीउंदा करी दितेया, जेसरे आस्से गुआह ऐ l
\v 33 इहां ई परमेसरा रे हाथा ले सभी ले बडी जगहा पाई किन्हें, यीसुए परमपिता ले वायदे रे मुताबक पवित्र आत्मा पाई होर फेरी तिने एस आत्मा जो दली दितेया, जेस जो तुस्से एबे देख्या करहा ऐ होर सुणेया करहा ऐ l
\v 34 क्यूंकि दाऊद ता स्वर्गा जो नी गया; पर से आपु बोल्हा,
\q1 कि प्रभुए मेरे प्रभु किन्हें बोल्या l मेरी दाहिनी तरफ बैठ,
\q2
\v 35 जेबे तक कि हांऊ तेरे दुसमना जो तेरे पैरा हेठ नी करी दूँ l
\p
\v 36 इधी कठे एबे इस्राईला रा सारा घराना पक्का ये जाणी ले कि परमेसरे तेस यीसू जो जेस जो तुस्से क्रूसा पर चढ़ाया, से प्रभु होर मसीह था l
\v 37 तेबे सुणनेवाले रे दिल छिदी गये, होर स्यों पतरसा किन्हें होर बाकि प्रेरिता ले पुछदे लगे, कि हे भाईयो, आस्से क्या करिए?
\v 38 पतरसे तिन्हा किन्हें बोल्या, मन बदला, होर तुस्सा मंझा ले हर एक आपणे-आपणे पापा री माफ़ी रे कठे यीसू मसीहा रे नांऊआंं ले बप्तिस्मा लेया; ता तुस्सा पवित्र आत्मा रा दान पाणा l
\v 39 क्यूंकि ये वाहदा तुस्सा, होर तुस्सा रे बाल बच्चे, होर तिन्हा सभ दूरा-दूरा रे लोका रे कठे भी आ जिन्हा जो प्रभु आस्सा रे परमेसरा आपणे वाले सादणा l
\v 40 तिने बौहत होर गल्ला मन्झ भी गुआही देई-देई किन्हें समझाया कि आपणे आपा जो एसा टेढी जाति ले बचाऊआ l
\v 41 तेबे तिन्हें तेसरा वचन मन्नेया तिन्हें बप्तिस्मा लया; होर तेस ई ध्याड़े लगभग तीन हज़ार माहणुं तिन्हा मन्झ मिली गये l
\v 42 होर स्यों प्रेरिता ले सिक्षा पाणे, होर सत्संग करणे, होर रोटी तोड़ने होर प्रार्थना करणे मन्झ व्यस्त रहे l
\s विस्वासिया री संगति
\p
\v 43 होर सभी लोका पर बड़ा भारी डर छाई गया, होर बौहत चमत्कार होर चिन्ह चमत्कार प्रेरिता रे ज्रीए प्रगट हुंहा ऐ थे l
\v 44 होर स्यों सभ विस्वास करणे वाळे कठे रैहें थे, होर तिन्हारी सभ चीजा बांडा री थी l
\v 45 होर स्यों आपणी जायदाद होर समान बेची-बेची किन्हें जेहड़ी जेसरी जरुरत हुंहा ईं थी बांडी देहां ऐं थे l
\v 46 होर स्यों हर रोज एक मन हुई किन्हें मंदरा मन्झ कठे हुंहा ऐ थे, होर घरा-घरा जाई किन्हें रोटी तोड़दे हुए खुसी म्नांदे होर एक मन हुई किन्हें खाणा खाहें थे l
\v 47 होर परमेसरा री जै-जै कार करहा ऐ थे, होर सभ लोक तिन्हा ले बड़े खुस थे: होर जो उद्धार पाहें थे, प्रभु तिन्हा जो हर रोज तिन्हा मन्झ मिलाई देहां था l
\c 3
\s लंगड़े भिखारी री चंगाई
\p
\v 1 पतरस होर यहुन्ना त्रीजे पैहर प्रार्थना रे टैमा मंदरा मन्झ जाया करहा ऐ थे l
\v 2 होर लोक एक जन्मजात लंगड़े जो लई जाया करहा ऐ थे, जेस जो स्यों हर रोज तेस फाटका वाले जेस जो सुन्दर बोल्हा ऐ, बठ्याली देहां ऐं थे l
\v 3 जेबे तिने पतरस होर यहुन्ना जो मंदरा मन्झ जांदे देख्या, ता तिन्हा ले भीख मांगी l
\v 4 पतरसे यहुन्ना साउगी तेस वखा ध्याना किन्हें देखी किन्हें बोल्या, आस्सा वखा देख l
\v 5 होर से कुछ पाणे री आस रखी किन्हें तिन्हा वखा जो देख्दा लग्या l
\v 6 तेबे पतरसे बोल्या, चांदी होर सोना ता मेरे वाले नी आ; पर जो मेरे वाले आ, से हांऊ तुजो देहां आ; यीसू नांऊआंं ले चलदा लग l
\v 7 होर तिने तेसरा दायाँ हाथ पकड़ी किन्हें से खड़ा कितेया: होर झटपट तेसरे जाहंडू मन्झ ताकत आई गयी l
\v 8 होर से उछली किन्हें खड़ा हुई गया, होर चलदा फिरदा लग्या उछल कूद करी किन्हें परमेसरा री जै-जै कार करदा हुएया तिन्हा साउगी मंदरा मन्झ गया l
\v 9 सभ लोके तेस जो चलदे फिरदे देखी किन्हें होर परमेसरा री जै-जै कार करदे हुए देखी किन्हें l
\v 10 तेस जो पैहचाणी लया कि ये से ई आ, जो मंदरा रे सुन्दर फाटका पर बैठी किन्हें भीख मांग्हा था; होर तेस घटना ले जो तेस साउगी घटी री थी; स्यों बौहत अचम्भा हुएया होर हरान हुए l
\s मन्द्रा मन्झ पतरसा रा उपदेस
\p
\v 11 से आदमी हली पतरस होर यहुन्ना साउगी था, ता सभ लोक बौहत हरान हुई किन्हें तेस जगहा दौड़ी-दौड़ी किन्हें तेस वाले आये जेस जो जे सुलेमाना री डेहळी बोल्हा ऐ l
\v 12 ये देखी किन्हें पतरसे लोका किन्हें बोल्या; हे इस्राएलियो, तुस्से एस माहणुं जो देखी किन्हें किधियो हरान ऐ, होर आस्सा वखा जो इहां किधियो देख्या करहा ऐ, कि आस्से आपणी ई सक्ति या भक्ति किन्हें एस जो चलदा फिरदा करी दितेया l
\v 13 अब्राहम होर इसहाक होर याकूबा रे परमेसरे, आस्सा रे बाबदादे रे परमेसरे आपणे दास यीसू री जै-जै कार किती, जेस जो तुस्से पकड़वाई दितेया, होर जेबे पिलातुसे तेस जो छाड़णे रा विचार कितेया, तेबे तुस्से तेसरे साम्हणें तेसरा इनकार कितेया l
\v 14 तुस्से तेस पवित्र होर धर्मी रा इनकार कितेया, होर अरज किती कि, एक खुनी जो तुस्सा रे कठे छाडी दे l
\v 15 होर तुस्से जीन्दगी रा रस्ता दसणे वाले जो मारी दितेया, जेस जो परमेसरे मरीरे मंझा ले जीउंदा कितेया; होर एस गल्ला रे आस्से गुआह ऐ l
\v 16 क्यूंकि आस्से यीसू रे नांऊआंं मन्झ विस्वास करहा ऐ इधी कठे ये तेसरा नांऊ ई आ जिने जे एस आदमी मन्झ जान पाई जेस जो तुस्से देख्या करहा ऐ होर जाणहांं ऐं; होर तेस ई विस्वासा ले जो यीसू ले मिल्हा आ, एस आदमी जो तुस्सा सभी रे साम्हणें बिल्कुल ठीक करी दितेया l
\p
\v 17 होर हे भाईयो, एबे, हांऊ जाणहांं कि ये काम तुस्से नासमझी किन्हें कितेया, होर तेहड़ा ई तुस्सा रे सरदारे भी कितेया l
\v 18 पर जिन्हा गल्ला जो परमेसरे सभ नबीया रे मुंहा ले पैहले ई दसी दितिरा था, कि तेसरे मसीहा दुःख ऊठाणा; तिने एस तरीके किन्हें ये पूरा कितेया l
\p
\v 19 इधी कठे तुस्से आपणे मन फिराऊआ होर परमेसरा वखा जो वाप्स आऊआ ताकि तुस्सा रे पाप धोई जाए; ताकि प्रभु री हाजरी मन्झ सुख चैना रे ध्याड़े आऐ l
\v 20 होर से तेस मसीह यीसू जो भेजी सके जेस जो तुस्सा रे कठे पैहले ले ई चुणिरा l
\v 21 जरुरी आ कि से स्वर्गा मन्झ तेस टैमा  तक रैहे जेबे तक कि से सभ गल्ला रा सुधार नी करी ले जेसरी चर्चा परमेसरे आपणे पवित्र नबिया रे मुहां ले कितिरी, जो संसारा री सुरुआता ले हुंदे आईरे l
\v 22 जेहड़ा मुसे बोल्या, प्रभु परमेसरा तुस्सा रे भाईया मंझा ले तुस्सा रे कठे मेरे साहीं एक नबी खड़ा करणा, जो कुछ से तुस्सा किन्हें बोले, तेसरी सुणना l
\v 23 होर जो कोई माहणुं जो तेस नबी री नी सुणे, लोका मंझा ले नास कितेया जाणा l
\v 24 होर समुएला ले लई किन्हें तेसले बाद जितने नबी आऐ तिन्हें सभीऐ जेबे बी कुछ बोल्या तिन्हें इन्हा ध्याड़े रे बारे मन्झ घोसणा किती l
\v 25 तुस्से नबी री सन्तान होर तेस वाचा रे भागीदार ऐ, जो परमेसरे तुस्सा रे बाबदादे साउगी बान्ही, जेबे तिने अब्राहमा किन्हें बोल्या, कि तेरे बंसा रे ज्रीए धरती रे सारे कुला आसिरवाद पाणा l
\v 26 परमेसरे आपणे दासा जो जीउंदा करी किन्हें पैहले तुस्सा वाले भेज्या, कि तुस्सा मंझा ले हर एकी जो तुस्सा री बुराईया ले फेरी किन्हें आसिरवाद दे l
\c 4
\s माहसभा रे साम्हणें पतरस होर यहून्ना
\p
\v 1 जेबे स्यों लोका किन्हें ये बोल्या करहा ऐ थे, ता याजक होर मंदरा रे मुखिए होर सदुकी तिन्हा वाले आए l
\v 2 क्यूंकि स्यों बौहत गुस्से हुई गये क्यूंकि स्यों लोका जो स्खाहें थे होर यीसू रा उधारण देई किन्हें मरीरे मंझा ले जी उठणे रा प्रचार करहा ऐ थे l
\v 3 होर तिन्हें स्यों पकड़ी किन्हें दूजे ध्याड़े तक हवालाता* मन्झ रखे क्यूंकि साहन्ज हुई गयीरी थी l
\v 4 पर वचना रे सुणने वाळे मंझा ले बौहतीऐ विस्वास कितेया, होर तिन्हारी गिणती लगभग पांज हज़ार मर्धा रे बराबर हुई गयी री थी l
\p
\v 5 दूजे ध्याड़े एहड़ा हुएया कि तिन्हारे मुखीऐ होर पुरनिये होर सास्त्री l
\v 6 होर माहयाजक हन्ना होर कैफा होर यहुन्ना होर सिकंदर होर जितने माहयाज्का रे घराने रे थे, सभ यरुस्लेमा मन्झ कठे हुए गये l
\v 7 होर तिन्हा जो बिचा मन्झ खड़ा करी किन्हें पुछदे लगे, कि तुस्से ये काम केस री सक्ति या केसरे नांऊआंं ले कितेया?
\p
\v 8 तेबे पतरसे पवित्र आत्मा ले भहरी किन्हें तिन्हा किन्हें बोल्या, हे लोका रे मुखियो होर पुरनियों
\v 9 अगर आज आस्सा ले एक लंगड़े आदमी साउगी कितिरी भलाई रे बारे मन्झ ये पूछताछ किती जाया करहा ई, कि खरा किहां हुई गया l
\v 10 ता तुस्से सभ होर सारे इस्राएली लोक जाणी ले कि यीसू मसीह नासरी रे नांऊआंं जेस जो तुस्से क्रूसा पर चढ़ाया, होर परमेसरे मरीरे मंझा ले जीउंदा कितेया, होर ये माहणुं तुस्सा साम्हणें भला चंगा खड़ी रा l
\v 11 ये से ई पाथर आ जेस जो तुस्से मिस्त्रिए बेकार जाणेया होर से कुण रे खास पाथर बणी गया l
\v 12 होर केसी दूजे रे ज्रीए मुक्ति नी हाई; क्यूंकि स्वर्गा हेठ माहणुं मन्झ होर कोई दूजा नांऊ नी दितिरा, जेस रे ज्रीए आस्से मुक्ति पाई सकीऐ l
\p
\v 13 जेबे तिन्हें पतरस होर यहुन्ना री हिम्मत देखी, होर ये जाणेया कि ये न्पहढ़ होर आम आदमी आ, ता तिन्हा जो हरानी हुई; फेरी स्यों पैहचाणी गये, कि ये यीसू साउगी रही चुकी रे लोक ऐ l
\v 14 होर तेस माहणुं जो जेहड़ा खरा हुई गयीरा था, तिन्हा साउगी खड़ी रा देखी किन्हें, स्यों व्रोधा मन्झ कुछ नी बोली सके l
\v 15 पर तिन्हा जो सभा ले बाहर जाणे रा हुकम देई किन्हें, स्यों आपु मन्झ विचार करदे लगे
\v 16 कि आस्से इन्हा माहणुंआं साउगी क्या करिए? क्यूंकि यरुस्लेमा रे सभ रैहणे वाळेया पर ये जाहिर आ, कि इन्हा रे ज्रीए एक मसहूर चमत्कार दसिरा आ; होर आस्से तेता ले मुंह नी मोड़ी सकदे l
\v 17 पर इधी कठे कि ये गल लोका मन्झ होर ज्यादा फैल्ही नी जाए, आऊआ आस्से तिन्हा जो धमकी देईऐ कि स्यों एस नांऊआंं ले फेरी केसी माहणुं किन्हें गल ना करे l
\v 18 तेबे तिन्हें से सादेया होर चिताई किन्हें ये बोल्या, कि यीसू रे नांऊआंं ले फेरी कुछ नी बोलणा होर ना सखाळणा l
\p
\v 19 पर पतरस होर यहुन्ने तिन्हा जो जबाब दितेया, कि तुस्से ई फैसला करा, कि क्या ये परमेसरा रे साम्हणें खरा आ, कि आस्से परमेसरा री गल छाडी किन्हें तुस्सा री गल मने l
\v 20 क्यूंकि ये ता आस्सा ले नी हुई सक्दा, कि जो आस्से देख्या होर सुणेया, से ना बोले l
\v 21 तेबे तिन्हें तिन्हा जो धमकाई किन्हें छाडी दितेया, क्यूंकि लोका री वजहा ले तिन्हा जो सजा देणे रा कोई कारण नी मिलेया, इधी कठे कि जो घटना हुई री थी तेता री वजहा ले सभ लोक परमेसरा री जै-जै कार करहा ऐ थे l
\v 22 क्यूंकि से माहणुं, जेस माहणुं पर ये ठीक करणे रा चमत्कार कितेया गया था, तेसरी उमर चाळी साला ले ऊपर थी l
\s विस्वासिया री प्रार्थना
\p
\v 23 स्यों छुटी किन्हें आपणे साथिया वाले आई गये, होर जो कुछ माहयाज्का होर पुरनिये तिन्हा किन्हें बोल्या था, तिन्हा जो सुणाई दितेया l
\v 24 ये सुणी किन्हें, तिन्हें एक मन हुई किन्हें चिल्लाई किन्हें परमेसरा किन्हें बोल्या, हे स्वामी, तू से ई आ जिने स्वर्ग होर धरती होर द्रयाऊ होर जो कुछ तिन्हा मंझ आ बणाया l
\v 25 तैं पवित्र आत्मा रे ज्रीए आपणे दास आस्सा रे पिता दाऊदा रे मुंहा ले बोल्या,
\q1 कि अन्य जातिये हुल्लड़ किधियो मचाई रा?
\q2 होर देसा रे लोके बेकार गल्ला किधियो सोची लई री?
\q1
\v 26 प्रभु होर तेसरे मसीह रे व्रोधा मन्झ धरती रे राजा खड़ी गये,
\q2 होर हाकम एक साउगी कठे हुए l
\p
\v 27 क्यूंकि सच गल ये ई कि तेरे दास यीसू रे व्रोधा मन्झ, जेस रा तैं अभिषेक कितेया, होरेदेस होर पुन्तियुस पिलातुस भी दूजी जातिया होर इस्राएलिया साउगी एस नगरा मन्झ कठे हुए l
\v 28 स्यों कठे हुए ताकि तेरी सक्ति होर इच्छा रे मुताबक जो कुछ पैहले ले ई पक्का हुई चुकीरा था, से पूरा हो l
\v 29 एबे, हे प्रभु, तिन्हारी धमकिया जो देख; होर आपणे दासा जो ये बरदान दे, कि तेरा वचन न्डरे सुणाई सके l
\v 30 होर चंगा करने रे कठे तू आपणा हाथ अगे कर; कि चमत्कार होर चमत्कार तेरे पवित्र दास यीसू रे नांऊआंं ले किते जाए l
\v 31 जेबे स्यों प्रार्थना करी बैठे, ता से जगहा जेथी स्यों कठे हुई रे थे हिल्ली गया, होर स्यों सभ पवित्र आत्मा किन्हें भहरी गऐ, होर परमेसरा रा वचन न्डरे सुणान्दे रैहे l
\s विस्वासिया री एक साथ मिली जुली किन्हें प्रार्थना
\p
\v 32 होर विस्वास करणे वाळेया री मण्डली एक चित होर एक मना रे थे एथी तक कि कोई भी आपणी सम्पति आपणी नी बोल्दा था, पर सभ चीजा तिन्हा वाले बांडा री थी l
\v 33 होर प्रेरित बड़ी सामर्था किन्हें प्रभु यीसू रे जी उठणे री गुआही देंदे रैहे होर तिन्हा सभी पर बड़ी दया थी l
\v 34 होर तिन्हा मन्झ कोई गरीब नी था, क्यूंकि जिन्हा वाले जमीन या घर थे, स्यों तिन्हा जो बेची किन्हें, बेची री चीजा री कीमत ल्याई किन्हें प्रेरिता रे पैरा पर रखी देहां ऐं थे l
\v 35 होर जितनी जेस जो जरुरत हुंहा ई थी, तेता रे मुताबक हर एकी जो बांडी देहां ऐं थे l
\v 36 होर युसूफ नांऊआंं रा कुप्रुसा मन्झ जम्मिरा एक लेवी था जेसरा नांऊ प्रेरिते बर-नबा मतलब (सांति रा म्हठा) रख्या था l
\v 37 तेसरी कुछ जमीन थी, जो तिने बेची, होर ढब्बे लई किन्हें प्रेरिता रे पैरा पर रखी दिते l
\c 5
\s हनन्याह होर सफीरा
\p
\v 1 होर हनन्याह नांऊआंं रे एक माहणुं ऐं, होर तेसरी लाड़ी सफीरे कुछ जमीन बेची l
\v 2 होर तेस्सा ज्मीना री कीमता मंझा ले तिने कुछ हिस्सा आपणे कठे रखी छाडेया; होर ये गल तेसरी लाड़ी भी जाणहांं ईं थी, होर तिने तेता रा एक हिस्सा लई किन्हें प्रेरिता रे पैरा पर रखी दितेया l
\v 3 पर पतरसे बोल्या; हे हनन्याह! सैताने तेरे मना मन्झ ये गल किधियो पाई कि तू पवित्र आत्मा किन्हें झूठ बोले, होर ज्मीना  री कीमता मंझा ले कुछ रखी छाडे?
\v 4 लगभग तीन घंटे ले बाद जो कुछ हुईरा था तेता ले बेखबर हुई किन्हें, तेसरी लाड़ी अन्दर आई l
\p
\v 5 ये गल्ला सुणदे ही हनन्याह पई गया, होर तिने प्राण छाडी दिते; होर सभ सुणने वाळे पर बड़ा भारी डर छाई गया l
\v 6 फेरी जुआन माहणुं ऐ उठी किन्हे तेसरी अर्थी बणाई होर बाहार लई जाई किन्हें दबाई दितेया
\v 7 तेबे पतरसे तेस किन्हें बोल्या; मुंजो दस क्या तुस्से से ज्मीन इतने मन्झ ई बेची री थी? तेस्से बोल्या; हाँ, इतने मन्झ ई l
\v 8 तेबे पतरसे तेस किन्हें बोल्या; मुंजो दस क्या तुस्से से ज्मीन इतने मन्झ ई बेची री थी? तेस्से बोल्या; हाँ, इतने मन्झ ई l
\v 9 पतरसे तेस्सा किन्हें बोल्या; ये क्या गल ई, कि तुस्से दुंहींं ऐ प्रभु री आत्मा री परखणी रे कठे एका करी लईरा? देख, तेरे लाड़े जो दबाणे वाळे दरवाजे वाले ई खड़ी रे ऐ, होर तू भी बाहर लई जाणी l
\v 10 तेबे से तेभे ई तेसरे पैरा पर पई गई, होर प्राण छाडी दिते होर जुआने अन्दर आई किन्हें तेस्सा जो मरीरे पाया, होर बाहर लई जाई किन्हें तेस्सा जो तेस्सा रे लाड़े वाले दबाई दितेया l
\v 11 होर सारी कलीसिया पर होर इन्हा गल्ला रे सभ सुणने वाळे पर, बड़ा डर छाई गया l
\s चिन्ह होर चमत्कार
\p
\v 12 होर प्रेरिता रे हाथा ले बौहत चमत्कार होर नौखे काम लोका मन्झ दस्सेया जाहें थे, होर स्यों सभ एक मन हुई किन्हें सुलेमाना रे ओटे मन्झ कठे हुहां ऐं थे l
\v 13 पर होरी मंझा ले केसी जो ये हिम्मत नी हुई कि तिन्हा मन्झ सामिल हुई जाए; तेबे भी लोक तिन्हा री बड़ाई करहा ऐ थे l
\v 14 होर विस्वास करणेवाळे बौहत मर्ध होर ज्नाने प्रभु री कलीसिया मन्झ होर भी ज्यादा आई किन्हें मिलदे रैहे l
\v 15 एथी तक कि लोक ब्मारा जो सड़का पर ल्याई-ल्याई किन्हें, मांजे होर बिस्तरे पर लट्याई देहां ऐं थे, कि जेबे पतरस आये, ता तेसरी छाया ई तिन्हा मंझा ले केसी एकी पर पई जाए l
\v 16 होर यरुस्लेमा रे ओरले परले नगरा ले भी बौहत लोक ब्मारा होर असुध आत्मा रे स्ताईरे लोका जो ल्याई-ल्याई किन्हें, कठे हुहां ऐं थे, होर सभ ठीक करी दिते जाहें थे l
\s प्रेरिता री गिरफ्तारी
\p
\v 17 तेबे माह याजक होर तेसरे सभ साथी जो स्दुकिया रे पन्था रे थे, डाहा किन्हें भहरी गये l
\v 18 होर प्रेरिता जो पकड़ी किन्हें जेहला मन्झ बंद करी दितेया l
\v 19 पर राती प्रभु रे एकी स्वर्गदूते जेहला रे दरवाजे खोहली किन्हें तिन्हा जो बाहर ल्याई किन्हें बोल्या l
\v 20 जाऊआ, मंदरा मन्झ खड़ी किन्हें, एस्सा जिन्दगी रे बारे मन्झ सभ गल्ला लोका जो सुणाऊआ l
\v 21 स्यों ये सुणी किन्हें भ्याग हुंदे ई मंदरा मन्झ जाई किन्हें उपदेस देंदे लगे; पर माहयाजक होर तेसरे साथी आई किन्हें माहसभा जो होर इस्राएला रे सभ पुरनिये कठे किते, फेरी तिन्हें जेहला ले प्रेरिता जो बुलाऊआ भेज्या l
\v 22 पर जेबे साहब जेहला मन्झ पूजे ता तेथी तिन्हा जो प्रेरित नी मिले, होर तिन्हें वाप्स आई किन्हें एता री खबर दिती होर
\v 23 बोल्या, आस्सा जो जेहला री निगरानी रे कठे ताळे लगीरे मिले होर दरवाजे वाले चौकीदार खड़ी रे मिले थे पर जेबे आस्से दरवाजे खोहले ता आस्सा जो भीतर कोई नी मिलेया l
\p
\v 24 जेबे मंदरा रे मुखिए होर माहयाजके ये गल्ला सुणी, ता तिन्हा रे बारे मन्झ बड़ी भारी चिंता मन्झ पई गए कि एबे क्या हूणीं?
\v 25 इतने मन्झ केसी ऐ आई किन्हें तिन्हा जो दस्या, कि देखा, जिन्हा जो तुस्से जेहला मन्झ बंद करी रखिरा था, स्यों माहणुं मंदरा मन्झ खड़ी रे लोका जो उपदेस देआ करहा ऐ l
\v 26 तेबे मुखिए, अधिकारिया साउगी जाई किन्हें, तिन्हा जो बगैर जबरदस्ती लई आये, क्यूंकि स्यों लोका ले डरहा ऐ थे, कि स्यों आस्सा जो पत्थरवाह नी करे l
\v 27 तिन्हें तिन्हा जो दबारा ल्याई किन्हें माहसभा रे साम्हणें खड़ा करी दितेया l होर माहयाजके तिन्हा ले पुछेया l
\v 28 क्या आस्से तुस्सा जो खबरदार करी किन्हें हुकम नी दितेया था, कि तुस्से एस नांऊआंं ले उपदेस नी देणा? तेबे बी देखा, तुस्से सारे यरुस्लेमा जो आपणे उपदेसा किन्हें भरी दितेया, होर तेस आदमी रा खून आस्सा री कियाड़ी पर लादणा चाहें l
\p
\v 29 पर पतरसे होर प्रेरिते जबाब दितेया, कि माहणुंआं रे हुकमा ले बढ़ी किन्हें परमेसरा रे हुकमा रा पालन करणा चहिए l
\v 30 आस्सा रे बाबदादे रे परमेसरे यीसू जो जीऊंदा कितेया, जेस जो तुस्से क्रूसा पर लटकाई किन्हें मारी दितेया था l
\v 31 तेस जो ई परमेसरे आपणे दायें हाथा ले बौहत महान करी किन्हें प्रभु होर उद्धारकर्ता ठैहराया कि इस्राएला जो पस्चाताप होर पापा री माफी दे l
\v 32 होर आस्से इन्हा गल्ला रे गुआह ऐ, होर पवित्र आत्मा भी, जेस जो परमेसरे तिन्हा जो दितीरा, जो तेसरा हुकम मन्हांं ऐं l
\p
\v 33 ये सुणी किन्हें स्यों जहळी गये, होर तिन्हा जो मारणा चाहेया l
\v 34 पर गमलीएल नांऊआंं रा एक फरीसी जो व्यवस्थापक होर सभ लोका मन्झ आदरणीय था, अदालता मन्झ खड़े हुई किन्हें प्रेरिता जो थोड़ी देरा रे कठे बहार लई जाणे रा हुकम दितेया l
\v 35 तेबे तिने बोल्या, हे इस्राएलियो, जो कुछ इन्हा माहणुंआं किन्हें करणा चाहें, सोची समझी किन्हें करणा l
\v 36 क्यूंकि इन्हा ध्याड़े ले पैहले थिऊदास ये बोल्दा हुएया उठेया, कि हांऊ भी कुछ आ; होर कोई चार सौ माहणुं तेस साउगी हुई गये, पर से मारेया गया; होर जितने लोक तेस जो मन्हांं ऐं थे, सभ तितर बितर हुई गये होर मिटी गये l
\v 37 तेता ले बाद जनगणना रे टैम गलीला रा रैहणे वाळा यहूदा प्रगट हुएया, तिने भी कुछ लोक आपणे वखा करी लये: से भी मारेया गया, होर जितने लोक तेस जो मन्हांं ऐं थे, सभ तितर बितर हुई गये l
\v 38 इधी कठे हांऊ एभे तुस्सा किन्हें बोल्हा, इन्हा माहणुंआं ले दूर ई रहुआ होर तिन्हा किन्हें कुछ काम नी रखा; क्यूंकि अगर ये योजना या काम माहणुंआं री तरफा ले हो, तेबे ता ये आप्पुए खत्म हुई जाणा l
\v 39 पर अगर परमेसरा री तरफा ले हो, ता तुस्से तिन्हा जो कधी मिटाई नी सकदे; केथी एहड़ा नी हो, कि तुस्से परमेसरा किन्हें भी लड़ने वाले बणी जाओ l
\v 40 तेबे तिन्हें तेसरी गल मनी लई; होर प्रेरिता जो सादी किन्हें पिटेया; होर ये हुकम देई किन्हें छाडी दितेया, कि यीसू रे नांऊआंं ले फेरी गल्ला देख्या करदे l
\v 41 स्यों एस गल्ला ले खुस हुई किन्हें माहसभा रे साम्हणें ले चली गये, कि आस्से तेसरे नांऊआंं रे कठे बेइजत हुणे रे लायक ई हाए l
\v 42 होर हर रोज मंदरा मन्झ होर घरा-घरा मन्झ उपदेस करणे, होर एस गला रा सुसमाचार सुणाणे ले नी रुके, कि यीसू ई मसीह ऐ l
\c 6
\s सात सेवका रा चुणाव
\p
\v 1 तिन्हा ध्याड़े जेबे चेले बौहत हुंदे लगे, ता यूनानी भाषा बोलणे वाळे इब्रानीया पर बड़बड़ करदे लगे, कि हर रोज सेउआ मन्झ आस्सा री विधवा री देख भाळ नी हुएया करदी l
\v 2 तेबे तिन्हें बारा चेले मंडली जो आपणे वाले सादी किन्हें बोल्या, ये ठीक नी आ कि आस्से परमेसरा रा वचन छाडी किन्हें खुआणे पिआणे री सेउआ मन्झ लगी जाए l
\v 3 इधी कठे हे भाईओ, आपणे मन्झा ले सात खरे आदमिया जो, जो पवित्र आत्मा होर बुद्धि किन्हें भहरी हो, छांटी लऊआ, कि आस्से तिन्हा जो एस कामा पर ल्गाई दे l
\v 4 पर आस्सा ता प्रार्थना मन्झ होर वचना री सेउआ मन्झ लगी रैहणां l
\p
\v 5 ये गल सारी मंडली जो खरी लगी, होर तिन्हें स्तिफुनुस नांऊआंं रे एक आदमी जो, जो विस्वास होर पवित्र आत्मा किन्हें भहरी रा था, होर फिलुप्पुस होर प्रखुरूस होर निकानोर होर तिमोन होर परमिनास होर अन्ताकिवाला निकुलाउसा जो, जो यहूदी मता मन्झ आई गईरा था, चुणी लया l
\v 6 होर स्यों प्रेरिता रे साम्हणें खड़े करी दिते होर तिन्हें प्रार्थना करी किन्हें तिन्हा पर हाथ रखे l
\v 7 होर परमेसरा रा वचन फैहळदा गया होर यरुस्लेमा मन्झ चेले री गिणती बौहत बढ़दी गयी; होर याजका रा एक बड़ा समाज एस मता अधीन हुई गया l
\s स्तिफनुसा री गिरफ्तारी
\p
\v 8 स्तिफुनुस अनुग्रह होर सामर्था मन्झ भहरी किन्हें लोका मन्झ बडे-बडे चमत्कार होर चमत्कार दस्या करहा था l
\v 9 तेबे तेस आराधनालय मंझा ले जो लिबरतिनी री आराधनालय बोली जाहीं थी, होर कुरेनी होर सिकंदरिया होर किलकिया होर एसिया रे लोका मंझा ले कई एक उठी किन्हें स्तिफनुसा किन्हें बैहस करदे लगे l
\v 10 पर से जेस बुद्धिमानी होर आत्मा किन्हें बोल्हा था, स्यों तेसरे साम्हणें टिकी नी सके l
\v 11 फेरी तिन्हें कुछ लोका जो लाहल्च देई किन्हें वुल्वाया*, होर स्यों बोल्दे लगे, कि आस्से एस जो मुस्सा होर परमेसरा रे खिलाफ बोल्दे सुणीरा l
\v 12 होर एस तरीके किन्हें तिन्हें जनता, स्याणे यहूदी अगुवे होर यहूदी सास्त्री भड़काए, होर स्यों यीसू जो पकड़ी किन्हें माहसभा मन्झ लई आये l
\v 13 होर तिन्हें झूठे गुआह खड़े किते, जिन्हें बोल्या कि ये आदमी एस पवित्र जगहा होर व्यवस्था रे खिलाफ बोलणा नी छाडदा l
\v 14 क्यूंकि आस्से तेस जो ये बोल्दे सुणेया, कि एस यीसू नासरी ये जगहा ढाई देणी, होर स्यों रुआज बदली देणे जो मुस्से आस्सा जो दितीरे l
\v 15 तेबे सभ लोके जो सभा मन्झ बैठीरे थे, तेस वखा देख्या कि तेसरा मुंह स्वर्गदूता रे मुंहा साहीं सुझ्या करहा l
\c 7
\s स्तिफनुसा रा भाषण
\p
\v 1 तेबे माहयाजके बोल्या, क्या ये गल्ला इहां ईं?
\v 2 तिने बोल्या; हे भाइयो, होर पितरो सुणां, आस्सा रा पिता अब्राहम हाराना मन्झ बसणे ले पैहले जेबे से मिसुपुतामिया मन्झ था; ता महिमामय परमेसरे तेस जो दर्सन दितेया l
\v 3 होर तेस किन्हें बोल्या कि तू आपणे देसा होर आपणे घरा ले निकळी किन्हें तेस देसा मन्झ चली जा, जो मां तुजो दसणा l
\v 4 तेबे से कस्दिया रे देसा ले निकळी किन्हें हाराना मन्झ बसी गया; होर तेसरे बाबा री मौता ले बाद परमेसरे तेस जो तेथी ले एस देसा मन्झ ल्याई किन्हें बसाया जेथी एबे तुस्से रैहया करहा ऐ l
\v 5 होर परमेसरे तेस जो उत्तराधिकारा मन्झ कुछ नी दितेया, पैर रखणे री भी जगहा नी दिती, पर ये वाहदा कितेया कि मां ये देस, तेरे होर तेरे बाद तेरे बंसा रे हाथा मन्झ करी देणा; हालांकि तेस टैम तेसरा कोई बच्चा भी नी था l
\v 6 होर परमेसरे तेस किन्हें ये भी बोल्या, कि तेरे बंसा रे लोका पराये देसा मन्झ परदेसी हुई किन्हें रैहणां, होर तिन्हा स्यों दास बनाणे, होर चार सौ साला तक दु:खी~ करणे l
\v 7 फेरी परमेसरे बोल्या; जेस्सा जाति रे तिन्हा दास हूणां, तेस्सा जाति जो मां सजा देणी; होर एता ले बाद तिन्हा निकळी किन्हें एस जगहा ई मेरी सेउआ करणी l
\v 8 होर तिने तेस किन्हें खतने री वाचा बान्ही; होर एस ई दसा मन्झ इसहाक तेस ले जम्या; होर आठुऐ ध्याड़े तेसरा खतना कितेया; होर इसहाका ले याकूब होर याकुबा ले बारा कुलपति जम्मे l
\p
\v 9 होर कुलपतिऐ युसुफा किन्हें डाह करी किन्हें तेस जो मिस्र देसा जो जाणे वाळेया रे हाथा मन्झ बेची दितेया; परमेसर तेस साउगी था l
\v 10 होर परमेसरे तेस जो तेसरे सभ कलेसा ले छुड़ाई किन्हें मिसरा रे राजा फिरौना री नजरा मन्झ अनुग्रह होर बुद्धि दिती, होर तिने तेस जो मिसर देसा पर होर आपणे सारे घरा पर हाकम बणाया l
\v 11 तेबे मिसर होर कनाना रे सारे देसा मन्झ अकाल पया; जेस ले बड़ा क्लेस हुएया, होर आस्सा रे बाबदादे जो नाज नी मिलदा था l
\v 12 पर याकूबे ये सुणी किन्हें, कि मिसरा मन्झ नाज आ, ता तिने आस्सा रे पूर्वजा जो पैहली बार तेथी भेज्या l
\v 13 होर दूजी बारी युसुफे आपणी पेहचान आपणे भाईया पर प्रगट किती, होर युसुफा री जाति फिरौना जो पता चली गयी l
\v 14 तेबे युसुफे आपणे पिता याकूबा होर आपणे सारे घराने जो, जो कुल मिलाई किन्हें पंझहेतर आदमी थे, सादी लये l
\v 15 तेबे याकूब मिसर देसा मन्झ गया; होर तेथी से होर आस्सा रे बाबदादे मरी गये l
\v 16 होर तिन्हा री ल्हासा तेथी ले वाप्स स्केमा जो लई गये जेथी तिन्हा जो कबरा मन्झ दफनाई दितेया l ये से ई कब्र ई जेस जो इब्राहमे हमोरा रे बेटे ले चांदी देई किन्हें मुले लई थी l
\p
\v 17 जेबे परमेसरे अब्राहम जो, जो वचन दितीरा था, तेता रा पुरे हुणे रा टैम नेडे आया, ता मिसरा मन्झ हमोर लोका री गिणती बौहत ज्यादा हुई गयी l
\v 18 आखिर कार मिसरा मन्झ एक ऐहड़ा राजा आया जो युसुफा जो नी जाणदा था l
\v 19 तिने आस्सा री जाति किन्हें च्लाकी करी किन्हें आस्सा रे बाबदादा साउगी बुरा व्यवहार कितेया, कि तिन्हा जो आपणे बच्चे जो सट्टी देणा पया ताकि स्यों जीऊन्दे रही सको l
\v 20 तेस टैम मुस्सा जम्या जो बौहत ई सुन्दर था; होर से तीन म्हीने तक आपणे बाबा रे घरा मन्झ पालन पोसण हुएया l
\v 21 फेरी जेबे तेस जो बाहर छाडी दितेया गया ता फिरौना री म्हठी तेस जो चकी किन्हें लई गयी, होर आपणा म्हठा बणाई किन्हें पाळेया l
\v 22 होर मुस्सा जो मिसरीया री सारी पढ़ाई कराई, होर से गल्ला होर कामा मन्झ सामर्थी था l
\v 23 जेबे से चाळी साला रा हुएया, ता तेसरे मना मन्झ आया कि हांऊ आपणे इस्राएली भाईया वाले जाऊं l
\v 24 होर एक बारी जेबे तिने देख्या कि तिन्हा मंझा ले केसी एक आदमी पर अत्याचार हुएया करहा ता तिने से बचाया होर मिसरी माहणुं जो मारी किन्हें तेस पीड़ित आदमी रा बदला लई लया l
\v 25 तिने सोचेया, कि तेसरे भाई बन्धुआ जाणी लैणा कि तिन्हा जो छुटकारा देणे रे कठे परमेसर तेस जो इस्तेमाल करेया करहा पर स्यों तेस जो समझी नी पाए l
\p
\v 26 दूजे ध्याड़े जेबे स्यों आपु मन्झ लड़ेया करहा ऐ थे, ता से तेथी आई पुजेया; होर ये बोली किन्हें तिन्हा जो समझांदा लग्या, कि हे भाईयो, तुस्से ता भाई-भाई ऐ, एक दूजे किन्हें बुरा बर्ताव किधियो करहा ऐ l
\v 27 पर जो आपणे पड़ोसी किन्हें बुरा बर्ताव करेया करहा था, तिने से ये बोली किन्हें हटाई दितेया, कि तुजो कुने आस्सा पर हाकम होर न्यायी बणाया?
\v 28 जिहां तैं काल तेस मिस्री रा खून करी दितेया, क्या तू तिहां ई मुंजो भी मारी देणा चाहां?
\v 29 ये गल सुणी किन्हें, मुसा तेथी ले भगी गया; होर मिद्धान देसा मन्झ परदेसी हुई किन्हें रैहन्दा लग्या: होर तेथी तेसरे दो म्ह्ठे हुए l
\v 30 जेबे पुरे चाळी साल पुरे हुई गये, ता एक स्वर्गदूते सीनै पाहड़ा रे जंगला मन्झ तेस जो भखीरी री झाड़ी री लपटा मन्झ दर्सन दितेया l
\v 31 मुस्सा तेस दर्सना जो देखी किन्हें हरान हुई गया, होर जेबे से देखणे रे कठे नेडे गया, ता प्रभु री अवाज आई l
\v 32 कि हांऊ तेरे बाबदादेया जो, अब्राहम, इसहाक होर याकूबा रा परमेसर आ: तेबे ता मुस्सा कामी गया, एथी तक कि तेस जो देखणे री हिम्मत नी हुई l
\v 33 तेबे प्रभुए तेस किन्हें बोल्या; आपणे पैरा ले जूते तुआरी ले, क्यूंकि जेस जगहा तू खड़ी रा आ, से पवित्र जगहा ई l
\v 34 मैं मिसरा मन्झ आपणे लोका साउगी हुएया करहा ऐ अत्याचार जो देखी चुकिरा; होर तिन्हा री आह होर तिन्हा रा रूणा सुणी लई रा; इधी कठे हांऊ तिन्हा जो छुड़ाणे रे कठे आईरा l आऊ, एभे मां तू मिसरा मन्झ भेजणा l
\p
\v 35 जेस मुसा जो तिन्हें ये बोली किन्हें न्कारेया था कि तुजो कुने आस्सा पर हाकम होर न्यायी बणाया; तेस जो ई परमेसरे हाकम होर छुड़ाणे वाळा बणाई किन्हें, तेस स्वर्गदूता रे ज्रीए जिने जे तेस जो झाड़ी मन्झ दर्सन दितेया था, भेज्या l
\v 36 इने आदमीऐ ई मिसर होर लाल सागर होर जंगला मन्झ चाळी साला तक नौखे काम होर चमत्कार दसी-दसी किन्हें यों काढ़ी किन्हें बाहर लई आंदे l
\v 37 ये से ई मुस्सा आ, जिने जे इस्राएलिया किन्हें बोल्या; कि परमेसरा तुस्सा रे भाईया मंझा ले तुस्सा रे कठे मेरे साहीं एक नबी खड़ा करणा l
\v 38 ये से ई आ, जो जंगला मन्झ कलीसिया रे बीचा मन्झ तेस स्वर्गदूता साउगी था जिने सीनै पाहड़ा पर तेस किन्हें गल्ला किती, जो आस्सा रे पूर्वजा साउगी था होर तिने परमेसरा रे जीउंदे वचन पाई किन्हें आस्सा तक पौहन्चाये l
\v 39 पर आस्सा रे बाबदादे तेसरा हुकम नी मन्नेया; बल्कि तेस जो हटाई किन्हें आपणे मन मिसरा वखा जो फेरे l
\v 40 होर हारूने बोल्या; आस्सा रे कठे एहड़ा देवता बणाऊआ, जो आस्सा रे अगे-अगे चले; क्यूंकि ये मुस्सा जो आस्सा जो मिसर देसा ले काढ़ी किन्हें लई आया, आस्से नी जाणदे कि तेस जो क्या हुएया?
\v 41 तिन्हा ध्याड़े तिन्हें एक बड़ा बछु बणाई किन्हें, तेसरी मूर्ति रे अगे बली चढ़ाई; होर आपणे हाथा रे कामा मन्झ मग्न हुंदे लगे l
\v 42 पर परमेसरे तिन्हा ले मुंह मोड़ी लया, कि स्यों सर्गा रे ग्रैह नक्षत्रा री पूजा करे; जेहड़ा नबी री क्ताबा मन्झ लिखीरा;
\q1 कि हे इस्राएला रे घराने,
\q2 क्या तुस्से जंगला मन्झ चाळी साला तक पसुबलि होर अन्नबलि मुंजो ही चढ़ान्दे रैहे?
\q1
\v 43 होर तुस्से मोलेका रे तम्बू
\q2 होर रिफान देऊआ रे तारे जो भी आपणे साउगी लई गईरे थे;
\q1 स्यों मुर्तिया भी तुस्से लई गईरे थे जो तुस्से पूजा रे कठे बणाई री थी;
\q2 इधी कठे मां स्यों बेबीलोना ले भी परे जाई किन्हें बसाणे l
\p
\v 44 गुआही रा तम्बू भी तेस जंगला मन्झ आस्सा रे बाबदादे साउगी था; ये तम्बू तेस नमूने रे अधारा पर बणाईरा था, जेहड़ा तिने देखिरा था; होर जींहा मुस्सा किन्हें गल करने वाळे तेस जो बनाणे जो बोलिरा था l
\v 45 तेस तम्बू जो उत्तराधिकारा मन्झ पाई किन्हें आस्सा रे बाबदादे यहोसू साउगी तेस टैम एथी लई आये थे; जेबे तिन्हें तिन्हा जातिया पर कब्जा कितेया जिन्हा जो परमेसरे आस्सा रे बाबदादे रे साम्हणें ले काढ़ी दितेया; होर से दाऊदा रे टैमा तक रैहया l
\v 46 तेस पर परमेसरे दया किती, होर तिने अरज किती, कि से याकुबा रे परमेसरा रे कठे एक मंदर बणाई सके l
\v 47 पर सुलेमाने तेसरे कठे मंदर बणाया l
\v 48 पर कुछ भी हो परमेसर ता हाथा रे बणाईरे मंदरा मन्झ नी रैहन्दा l जेहड़ा कि नबिये बोलिरा l
\q1
\v 49 कि प्रभु बोल्हा, स्वर्ग मेरी राजगद्दी ई
\q2 होर धरती मेरे पैरा री चौकी ई,
\q1 मेरे कठे तुस्सा केहड़ा घर बणाणा?
\q2 होर मेरे अरामा री केहड़ी जगहा हूणीं?
\q1
\v 50 क्या ये सभ चीजा मेरे हाथा री नी बणाईरी?
\p
\v 51 हे ढीठ, होर मन होर काना रे हे बगैर खतना वाळे लोको, तुस्से हमेसा पवित्र आत्मा रा साम्हणां करहा ऐ l जेहड़ा तुस्सा रे बाबदादा करहा ऐ थे, तिहां ईं तुस्से भी करहा ऐ l
\v 52 क्या कोई एहड़ा भी नबी था,जेस जो तुस्सा रे बाबदादे नी स्ताया? तिन्हें ता स्योंमारी भी दिते जिन्हें बौहत पैहले ले ई तेस धर्मी रे आऊणा री घोषणा करी दिती थी, जेस जो एबे तुस्से धोखा देई किन्हें पकड़वाया होर मारी दितेया l
\v 53 तुस्से ता स्वर्गदूता रे ज्रीये व्यवस्था रा विधान पाया, पर तेता रा पालन नी कितेया l
\s स्तिफ्नुसा पर पथराव
\p
\v 54 ये गल्ला सुणी किन्हें स्यों फुख्ही गये होर तेस पर गुस्सा हुंदे लगे l
\v 55 पर तिने पवित्र आत्मा किन्हें भहरी किन्हें स्वर्गा वखा जो देख्या होर परमेसरा री महिमा जो होर यीसू जो परमेसरा री दाईं तरफ खड़ी रे देख्या l
\v 56 होर बोल्या; देखा, हांऊ स्वर्गा जो खुल्हीरा, होर माहणुं रे पुत्रा जो परमेसरा री दाईं तरफ खड़ी रे देख्हा l
\p
\v 57 तेबे स्यों जोरा किन्हें चिंगे होर आपणे कान बंद करी दिते, होर एक मन हुई किन्हें तेस पर झपटे l
\v 58 होर तेस जो नगरा ले बाहर काढ़ी किन्हें पथरवाह करदे लगे, होर तेबे ई गुआही देणे वाळे आपणे-आपणे कपड़े तुआरी किन्हें शाउल नांऊआंं रे एक जुआन आदमी रे पैरा पर रखी दिते l
\v 59 होर स्यों स्तिफुनुसा जो पत्थरवाह करदे रैहे, होर से ये बोली किन्हें प्रार्थना करदा रैहया; कि हे प्रभु यीसू, मेरी आत्मा जो ग्रहण करी ले l
\v 60 फेरी से जांढू रे भारे झुकी किन्हें जोरा किन्हें चिल्लाया, हे प्रभु, ये पाप तिन्हा पर मत लगा, होर ये बोली किन्हें से हमेसा रे कठे सई गया; होर शाउल तेसरी हत्या मन्झ सामिल था l
\c 8
\s कलीसिया पर अत्याचार
\p
\v 1 फेरी से जांढू रे भारे झुकी किन्हें जोरा किन्हें चिल्लाया, हे प्रभु, ये पाप तिन्हा पर मत लगा, होर ये बोली किन्हें से हमेसा रे कठे सई गया; होर शाउल तेसरी हत्या मन्झ सामिल था l
\v 2 होर कुछ भक्त आदमिये स्तिफुनुसा जो कबरा मन्झ रखी दितेया; होर तेसरे कठे बड़ा दुःख मणाया l
\v 3 साउले कलीसिया उजाड़ना सुरहु करी दिती; होर घरा-घरा मन्झ घुसी-घुसी किन्हें से मरधा होर जनानिया जो घसीटी-घसीटी किन्हें जेहला मन्झ पाहां था l
\s सामरिया मन्झ फिलिप्पुसा रा प्रचार
\p
\v 4 जो लोक तितर बितर हुई गईरे थे, स्यों सुसमाचार सुणान्दे लगे l
\v 5 होर फिलिप्पुस सामरिया नगरा मन्झ जाई किन्हें लोका मन्झ प्रचार करदा लग्या l
\v 6 होर जो गल्ला फिलिप्पुसे बोली तिन्हें लोके सुणी होर जो चमत्कार से दस्हा था तिन्हा जो देखी किन्हें तिन्हें एक मन हुई किन्हें तेसरी गल्ला पर ध्यान दितेया l
\v 7 क्यूंकि बौहत लोका मंझा ले दुष्ट आत्मा बड़े जोरा किन्हें चिंगदी हुई निकळी गयी, होर बौहत सारे लकवे रे रोगी होर लंगड़े ठीक हुएया करहा ऐ थे l
\v 8 होर तेस नगरा मन्झ बड़ी खुसी हुई l
\s स्मौन जादूगर
\p
\v 9 एता ले पैहले तेस नगरा मन्झ समौन नांऊआंं रा एक आदमी था, जो जादू टोणा करी किन्हें सामरिया रे लोका जो हैरान करहा था होर आपणे आपा जो बड़ा आदमी बणाहां था l
\v 10 होर सभ छोटे ले बड़े तक तेस मनी किन्हें बोल्हा थे, कि ये माहणुं परमेसरा री से सक्ति ई, जेस जो बौहत बड़ी सक्ति बोल्या जाहां l
\v 11 तिने स्यों बौहत ध्याड़े ले आपणे जादू टोणे रे कामा ले हरान करी रखिरा था, इधी कठे स्यों तेस जो बौहत मन्हांं ऐं थे l
\v 12 पर जेबे तिन्हें फिलुप्पुसा रा विस्वास कितेया जो परमेसरा रा सुसमाचार सुणाहांं था ता लोक, क्या मर्ध क्या ज्नाने बप्तिस्मा लैंदे लगे l
\v 13 तेबे समौने आपु भी विस्वास कितेया होर बप्तिस्मा लई किन्हें फिलिप्पुसा साउगी रैहन्दा लग्या होर चमत्कार होर बडे-बडे सामर्था रे काम हुंदे देखी किन्हें हैरान हुहां था l
\s सामरिया मन्झ पतरस होर यहून्ना
\p
\v 14 जेबे प्रेरिते जो यरुस्लेमा मन्झ थे सुणेया कि सामरिये परमेसरा रा वचन मनी लईरा ता पतरस होर यहुन्ने जो तिन्हा वाले भेज्या l
\v 15 होर तिन्हें जाई किन्हें तिन्हा रे कठे प्रर्थाना किती कि पवित्र आत्मा पाए l
\v 16 क्यूंकि ये हली तक तिन्हा मंझा ले केसी पर नी उतरी रा था, तिन्हा जो ता सिर्फ प्रभु यीसू रे नांऊआंं रा बप्तिस्मा ही दितेया गया l
\v 17 तेबे तिन्हें तिन्हा पर हाथ रखे होर तिन्हें पवित्र आत्मा पाई l
\v 18 जेबे समौने देख्या कि प्रेरिता रे हाथ रखणे ले पवित्र आत्मा दितेया जाहां, ता तिन्हा वाले पन्ज्याह रप्ये ल्याई किन्हें बोल्या l
\v 19 कि ये हक मुंजो भी देआ, कि हांऊ जेस केसी पर हाथ रखूं, से पवित्र आत्मा पाए l
\v 20 पतरसे तेस किन्हें बोल्या; तेरे रप्ये तेरे साउगी नास हो, क्यूंकि तैं परमेसरा रा दान रप्ये किन्हें मुले लैणे रा विचार कितेया l
\v 21 एस गल्ला मन्झ ना ता तेरा कोई हिस्सा आ होर ना ई कोई साझा क्यूंकि तेरा मन परमेसरा रे अगे सीधा नी आ l
\v 22 इधी कठे आपणी एस बुराई ले मन फिराई किन्हें प्रभु ले प्रार्थना कर, हुई सक्हा जो तेरे मना मन्झ विचार था, तेस विचारा रे कठे तू माफ कितेया जाए l
\v 23 क्यूंकि हांऊ देख्हा, कि तू कड़वाहटा किन्हें भहरी गईरा होर पापा रे बंधना मन्झ पईरा l
\v 24 समौने जबाब दितेया, कि तुस्से मेरे कठे प्रभु ले प्रार्थना करा कि जो गल्ला तुस्से बोलिरी, तिन्हा मंझा ले कोई मुंजो पर नी आई जाए l
\v 25 इधी कठे तिन्हें गुआही देई किन्हें प्रभु रा वचन सुणाई किन्हें, यरुस्लेमा जो वाप्स चली गये, होर सामरिया रे बौहत गाऊंआं  मन्झ सुसमाचार सुणान्दे रैहे l
\s फिलिप्पुस होर कूस देसा रा हाकम
\p
\v 26 फेरी प्रभु रे एक स्वर्गदूते फिलिप्पुसा किन्हें बोल्या; उठी किन्हें दक्षिण देसा वखा जो तेस रस्ते पर जा, जो यरुस्लेमा ले गाजा जो जाहां, होर ये एक सुनसान रस्ता आ l
\v 27 से उठी किन्हें चली गया, होर देखा, कूस देसा रे एक आदमी आया करहा था जो खोजा होर कूसीयों री राणी कन्दाके रा मंत्री होर खजांची था, होर भजन करणे रे कठे यरुस्लेम आईरा था l
\v 28 होर से आपणे रथा पर बैठीरा था, होर यसायह नबी री कताब पढ़दे-पढ़दे वाप्स जाया करहा था l
\v 29 तेबे आत्मे फिलिप्पुसा किन्हें बोल्या, नेडे जाई किन्हें तेस रथा साउगी-साउगी हुई जा l
\v 30 फिलिप्पुस तेस रथा वखा जो दोड़ेया होर तेस खोजे जो यसायहा री कताब पढ़दे हुए सुणेया, होर पुछेया, कि तू जो पढ़ेया करहा क्या तेता जो सम्झेया करहा?
\p
\v 31 तिने बोल्या, जेबे तक कोई मुंजो नी समझाए ता मां किहां समझणा? होर तिने फिलिप्पुसा किन्हें अरज किती, कि रथा पर चढ़ी किन्हें मेरे वाले बैठ l
\v 32 पवित्र सास्त्रा रा अध्याय जो से पढ़ेया करहा था, से ये था;
\q1 कि तेस जो तेस्सा भेडा साहीं काटणे जो लई जाया करहा ऐ थे,
\q2 होर जिहां मेम्ना आपणे ऊन कतरने वाळे रे साम्हणें चुपचाप रैंहयांं,
\q2 तिहां ईं तिने भी आपणा मुंह नी खोल्या l
\q1
\v 33 ऐहड़ी दीन दसा मन्झ तेसरा न्याय नी हुई पाया,
\q2 होर तेसरे टैमा रे लोका रा बखान केस करणा?
\q2 क्यूंकि धरती ले तेसरा प्राण उठाया जाहां l
\p
\v 34 एता पर खोजे फिलिप्पुसा ले पुछेया; हांऊ तुध ले अरज करहा, कि ये दस कि नबी ये केस रे बारे मन्झ बोल्या करहा, आपणे या केसी दूजे रे बारे मन्झ?
\v 35 तेबे फिलिप्पुसे आपणा मुंह खोल्या, होर एस ई सास्त्रा ले सुरहु करी किन्हें तेस जो यीसू रा सुसमाचार सुणाया l
\v 36 पैंडे मन्झ चल्दे-चल्दे स्यों केसी पाणी री जगहा पूजे, तेबे खोजे बोल्या, देखा एथी पाणी आ, एबे मुंजो बप्तिस्मा लैणे रे कठे क्या रूकावट ई?
\p
\v 37 फिलिप्पुसे बोल्या, अगर तू सारे मना ले विस्वास करे ता हुई सक्हा: तिने जबाब दितेया हांऊ विस्वास करहा कि यीसू मसीह परमेसरा रा पुत्र आ l
\v 38 तेबे तिने रथ खड़ा करणे रा हुकम दितेया, होर फिलिप्पुस होर खोजा दुहें पाणी मन्झ उतरी गये, होर तिने तेस जो बप्तिस्मा दितेया l
\v 39 तेबे स्यों पाणी मंझा ले निकळी किन्हें ऊपर आई गये, ता प्रभु रा आत्मा फिलिप्पुसा जो चकी के लई गया, होर खोजे से फेरी दबारा नी देख्या, होर से खुसी म्नान्दा हुएया आपणे रस्ते चली गया l
\v 40 होर फिलिप्पुस अस्दोदा मन्झ पूजी गया, होर जेबे तक कैसरिया मन्झ नी पुजेया, तेबे तक नगरा-नगरा मन्झ जाई किन्हें सुसमाचार सुणान्दा गया l
\c 9
\s साऊला रा दिल परिवर्तन
\p
\v 1 होर साऊले जो एभे तक प्रभु रे चेले जो धमकाने होर मारणे री धुना मन्झ था, से माहयाज्का वाले गया l
\v 2 होर तिने दमिस्का रे आराधनालया रे नांऊआंं पर चिठिया मांगी ताकि क्या मर्ध, क्या ज्नाने, जिन्हा जो भी से एस रस्ते मन्झ पाए से तिन्हा जो बान्ही किन्हें यरुस्लेमा मन्झ लई आये l
\v 3 पर चल्दे-चल्दे जेबे से दमिस्का रे नेडे पुजेया, ता अचानक सर्गा ले तेसरे चारो तरफ ज्योति चमकी l
\v 4 होर से ज्मीना पर पई गया, होर ये अवाज सुणी, कि हे साऊल, हे साऊल, तू मुंजो किधियो स्ताया करहा?
\v 5 तिने पुछेया; हे प्रभु, तू कुणहांं? तिने बोल्या; हांऊ यीसू आ; जेस जो तू स्ताहां l
\v 6 पर एबे उठी किन्हें नगरा मन्झ जा, होर जो कुछ करना हुन्घ्हा, से तुजो बोली दितेया जाणा l
\p
\v 7 जो माहणुं तेस साउगी थे, स्यों चुपचाप रही गये; क्यूंकि अवाज ता स्यों सुणहांं हें थे, पर केसी जो नी देख्दे थे l
\v 8 तेबे साऊल ज्मीना ले उठेया, पर जेबे हाखिया खोल्ही ता तेस जो कुछ नी सुझ्या होर स्यों तेसरा हाथ पकड़ी किन्हें दमिस्का मंझा ले लई गये l
\v 9 होर से तीन ध्याड़े तक नी देखी सक्या, होर ना खादेया होर ना पितेया l
\v 10 दमिस्का मन्झ हनन्याह नांऊआंं रा एक चेला था, तेस किन्हें प्रभुऐ दर्सना मन्झ बोल्या, हे हनन्याह! तिने बोल्या; हां प्रभु l
\v 11 तेबे प्रभुए तेस किन्हें बोल्या, उठी किन्हें तेस गली मन्झ जा जेस जो सीधी बोल्हाएं, होर यहूदा रे घरा मन्झ साऊल नांऊआंं रा एक तारसी जो पूछी ले; क्यूंकि देख, से प्रार्थना करेया करहा l
\v 12 होर तिने एक दर्सना मन्झ देखिरा कि हनन्याह नांऊआंं रे एक माहणुं ए घरा मन्झ आई किन्हें तेस पर हाथ रख्या ताकि से दबारा देखी सके l
\p
\v 13 हनन्याहे जबाब दितेया, प्रभु, मैं एस आदमी रे बारे मन्झ बौहत लोका ले सुणीरा, कि इने यरुस्लेमा मन्झ तेरे पवित्र लोका साउगी बडी-बडी बुराईया कितीरी l
\v 14 होर एथी भी एस जो माहयाज्का री तरफा ले हक मिलिरा, कि जो लोक तेरा नांऊ लैहांऐ, तिन्हा सभी जो बान्ही ले l
\v 15 पर प्रभुए तेस किन्हें बोल्या, कि तू चला जा; क्यूंकि ये ता दूजी जातिया होर राजे माहराजे, होर इस्राएला रे साम्हणें मेरा नांऊ प्रगट करणे रे कठे मेरा चुणीरा एक साधन आ l
\v 16 मां तेस जो दसणा, कि मेरे नांऊआंं रे कठे तेस जो केहड़ा-केहड़ा दुःख उठाणा पऊणा l
\v 17 तेबे हनन्याह उठी किन्हें तेस घरा मन्झ गया, होर तेस पर आपणा हाथ रखी किन्हें बोल्या, हे भाई साऊल, प्रभु यीसू ऐ हांऊ भेजीरा, जो तेरे रस्ते मन्झ तेरे साम्हणें प्रगट हुएया था कि तू दबारा देखी सके होर पवित्र आत्मा किन्हें भहरी जाए l
\v 18 होर झटपट तेसरी हाखिया ले छिलके साहीं पये, होर से देख्दा लग्या होर उठी किन्हें बप्तिस्मा लया l
\v 19 फेरी खाणा खाणे ले बाद तेजो ताकत मिली गयी होर से दमिस्का मन्झ चेले साउगी कुछ होर टैमा तक रैहया l
\s दमिस्का मन्झ साऊला रा प्रचार
\p
\v 20 फेरी से सीधा आराधनालया मन्झ जाई किन्हें यीसू रा प्रचार करदा लग्या, कि से परमेसरा रा पुत्र आ l
\v 21 होर सभ सुणने वाळे हैरान हुई किन्हें बोल्दे लगे; “क्या ये से ई आदमी नी आ जो यरुस्लेमा मन्झ तिन्हा सभी जो नास करेया करहा था जो यीसू रे नांऊआंं पर विस्वास रख्हा ऐ? होर क्या ये तिन्हा जो एथी पकड़ी किन्हें होर माहयाज्का रे साम्हणें ल्याऊणे रे कठे नी आईरा था?”
\v 22 पर साऊल होर ज्यादा सामर्थी हुंदा चली गया, होर एस गल्ला रा सबूत देई-देई किन्हें कि ये ई मसीह आ, होर दमिस्का मन्झ रैहणे वाळे यहूदिया रा मुहं बंद करदा रैहया l
\v 23 जेबे बौहत ध्याड़े बीती गये, ता यहुदिये मिली किन्हें तेस जो मारणे री योजना बणाई l
\v 24 पर तिन्हा री योजना साऊला जो पता चली गयी, स्यों ता राती ध्याड़ी फाटका वाले तेस जो मारणे री ताका मन्झ लगी रैंहयांं थे l
\v 25 पर राती तेसरे चेले तेस जो टोकरे मन्झ ब्ठ्याया, होर नगरा री चार दिवारी ले लटकाई किन्हें तेस जो हेठ तुआरी दितेया l
\s यरुस्लेमा मन्झ साऊल
\p
\v 26 यरुस्लेमा मन्झ पौहुंची किन्हें तिने चेले साउगी मिलने रा जतन कितेया; पर स्यों सभ तेस ले डरहा ऐ थे, तिन्हा जो ये विस्वास नी था कि से भी एक चेला आ l
\v 27 पर बरनबास तेस जो आपणे साउगी प्रेरिता वाले लई जाई किन्हें तिन्हा किन्हें बोल्या, कि इने किहां रस्ते मन्झ प्रभु जो देख्या, होर इने इस किन्हें गल्ला किती; फेरी दमिस्का मन्झ इने बड़ी हिम्मता किन्हें यीसू रे नांऊआंं रा प्रचार कितेया l
\v 28 से तिन्हा साउगी यरुस्लेमा मन्झ आऊन्दा जांदा रैंहयांं l
\v 29 होर बगैर डरे प्रभू रे नांऊआंं रा प्रचार करहा था: होर यूनानी भाषा बोलणे वाळे यहूदिया साउगी गलबात होर बैहस करहा था; पर स्यों तेस जो मारणे री कोसिस करदे लगे l
\v 30 पर जेबे भाईया जो एस गल्ला रा पता चल्लेया ता स्यों तेस जो कैसरिया जो लई गये होर फेरी तेस जो तर्सुसा जो भेजी दितेया l
\v 31 इधी कठे सारे यहूदिया, गलीला होर सामरिया री कलीसिया रा टैम बड़ी सांति किन्हें बितेया; से कलीसिया होर ज्यादा ताकतवर हुंदी लगी, क्यूंकि से कलीसिया प्रभु ले डरी किन्हें आपणी जिन्दगी बिताहीं थी, होर पवित्र आत्मा री सांति मन्झ चलदी होर बढ़दी जाहीं थी l
\s लुद्दा होर याफा मन्झ पतरस
\p
\v 32 होर एहड़ा हुएया कि पतरस हर जगहा फिरि किन्हें, तिन्हा पवित्र लोका वाले भी पौहुन्चेया, जो लिद्धा मन्झ रैहें थे l
\v 33 तेथी तेस जो एनियास नांऊआंं रा एक आदमी मिलेया जो आठ साला ले बिस्तरे मन्झ पई रैंहयांं ऐं था, तेस जो लकवा हुई गईरा था l
\v 34 पतरसे तेस किन्हें बोल्या, हे अनियास! यीसू तुजो चंगा करहा; उठ, आपणा बिस्तरा ठीक कर; तेबे से झटपट उठी किन्हें खड़ा हुई गया l
\v 35 होर लुद्धा होर सारोना रे सभ रैहणे वाळे तेस जो देखी किन्हें प्रभु वखा जो फिरे l
\p
\v 36 याफा मन्झ तबिता मतलब दोरकास नांऊआंं री एक विस्वासण रैंहयांं ईं थी, से बौहत सारे भले-भले काम होर गरीबा जो दान देहां ईं थी l
\v 37 तिन्हा ध्याड़े से बमार हुई किन्हें मरी गयी; होर तिन्हें तेस्सा री ल्हासा जो न्हाई किन्हें अटारी प्र्याहले रखी दितेया l
\v 38 होर इधी कठे कि लुद्दा याफा रे नेडे था, चेले ये सुणी किन्हें कि पतरस तेथी आ दो माहणुं भेजी किन्हें तिने अरज किती कि आस्सा वाले आऊणे रे कठे देर ना कर l
\v 39 तेबे पतरस उठी किन्हें तिन्हा साउगी चली गया, होर जेबे पौहुंची गया, ता स्यों तेस जो तेस्सा अटारी पर लई गये; होर सभ विधवा रोंदी हुई तेस्सा वाले आई किन्हें खड़ी गयी होर जो कुरते होर कपड़े दोरकासे तिन्हा साउगी रैहन्दे हुए बणाईरे थे दसदी लगी
\v 40 तेबे पतरसे सभी जो बाहर भेजी दितेया होर घुटने टेकी किन्हें प्रार्थना किती; होर ल्हासा वखा जो देखी किन्हें बोल्या; हे तबीता उठ, तेबे तेस्से आपणी हाखिया खोल्ही दिती; होर पतरसा जो देखी किन्हें से उठी बैठी l
\v 41 होर तिने तेस्सा जो आपणा हाथ देई किन्हें उठाया होर पवित्र लोका होर विधवा जो सादी किन्हें तेस्सा जो सौंपी दितेया l
\v 42 ये गल सारे याफा मन्झ फैल्ही गयी; होर बौहत लोके प्रभु रे नांऊआंं पर विस्वास कितेया l
\v 43 होर पतरस याफा मन्झ समौन नांऊआंं रे केसी चामड़े रा काम धंधा करणे वाळे रे घरा बौहत ध्याड़े तक रैहया l
\c 10
\s कुरनेलियुसा रे ज्रीए पतरसा जो बुलाया जाणा
\p
\v 1 कैसरिया मन्झ कुरनेलियुस नांऊआंं रा एक आदमी था, जो इतालियानि नांऊआंं री पलटना रा सूबेदार था l
\v 2 से भक्त आदमी था, होर आपणे सारे टब्बरा समेत परमेसरा ले डरहा था, होर यहूदी लोका जो बौहत दान देहां था, होर बराबर परमेसरा ले प्रार्थना करहा था l
\v 3 ध्याड़ी रे नंहुऐं पैहरा रे नेडे तिने एक साफ-साफ दर्सन देख्या कि परमेसरा रा एक दूत तेस वाले आया होर तेस किन्हें बोल्या करहा, “कुरनेलियुस l”
\p
\v 4 तिने ध्याना किन्हें देख्या; होर डरी किन्हें बोल्या; हे प्रभु क्या आ? तिने तेस किन्हें बोल्या, तेरी प्रार्थना होर तेरे दान यादगारा रे कठे परमेसरा रे साम्हणें पूजी गईरे l
\v 5 होर एभे कुछ आदमिया जो याफा जो भेजा होर समौन नांऊआंं रे एक आदमी जो, जेस जो पतरस भी बोल्हा ऐ, एथी सादी ल्युआ l
\v 6 से समौन नांऊआंं रे एक चामड़े रा धंधा करणे वाळे साउगी रैहया करहा, तेसरा घर द्रयाऊआ रे बाढ़े आ l
\v 7 जेबे से स्वर्गदूत जिने जे तेस किन्हें गल्ला किती, चली गया, ता तिने दो दासा जो, होर जो तेस वाले हाजर रैंहयांं ऐं थे तिन्हा मंझा ले एक भक्त स्पाही सादेया l
\v 8 होर तिन्हा जो सभ गल्ला दसी किन्हें याफा जो भेजी दितेया l
\s पतरसा रा दर्सन
\p
\v 9 दूजे ध्याड़े, जेबे स्यों चल्दे-चल्दे नगरा वाले पूजे, ता पतरस दो पैहरा रे टैमा प्रार्थना करने रे कठे छता पर चली गया l
\v 10 होर तेस जो भूख लगी, होर कुछ खाणा चाहां था; पर जेबे स्यों त्यार करेया करहा ऐ थे, ता से बेहोस हुई गया l
\v 11 होर तिने देख्या, कि सर्ग खुल्ही गया; होर एक बडी चादरा साहीं कोई चीज हेठ उतरेया करहा ई, चारो कोणे ले पकड़ी किन्हें धरती पर तुआरेया करहा ऐ l
\v 12 तेस पर हर किस्मा रे जानवर, धरती पर रेंगणे वाळे जीव जन्तु होर सर्गा रे चिड़ु थे l
\v 13 होर फेरी तेस जो एक अवाज आई, कि हे पतरस उठ, मार होर खा l
\v 14 पर पतरसे बोल्या, नीं प्रभु, कधी नी; क्यूंकि मैं कधी कोई तुच्छ या असुध खाणा नी खाधेया l
\p
\v 15 फेरी दूजी बारी तेस जो अवाज आई, कि जेस केसी चीजा जो परमेसरे पवित्र बोलिरा, तुच्छ मत बोलणा l
\v 16 तीन बारी एहड़ा ई हुएया; तेबे से चीज झटपट सर्गा जो चकी गई l
\v 17 पतरसे जेस नजारे जो दर्सना मन्झ देखीरा था, तेस पर से हली चकरा मन्झ पईरा ई था कि कुरनेलियुसा रे भेजिरे लोक दरवाजे वाले खड़ी किन्हें पुछेया करहा ऐ थे, कि समौना रा घर केथी आ?
\v 18 तिन्हें बाहर सादी किन्हें पुछेया, क्या समौन जेस जो पतरस भी बोल्हा ऐं प्रौहणा बणी किन्हें एथी रुकी रा?
\v 19 पतरस हली तेस दर्सना रे बारे मन्झ सोचेया ई करहा था, कि आत्मे तेस किन्हें बोल्या, देख, तीन माहणुं तेरी तलासा मन्झ ऐ l
\v 20 इधी कठे उठी किन्हें हेठ चली जा, होर बेखटके तिन्हा साउगी चली जा; क्यूंकि मैं ई स्यों भेजिरे l
\v 21 तेबे पतरसे उतरी किन्हें तिन्हा माहणुंआं किन्हें बोल्या; देखा, जेसरी तलासा मन्झ तुस्से करेया करहा ऐ, से हांऊ ई आ; तुस्सा रे आऊणे री वजहा क्या ई?
\v 22 तिन्हें बोल्या; कुरनेलियुस सूबेदार जो धर्मी होर परमेसरा ले डरने वाळा आ होर सारी यहूदी जाति मन्झ नेक इन्सान आ l यहूदी लोका मन्झ तेसरा बड़ी इज्जत ई; तिने एक स्वर्गदूता ले एक चेतावनी पाईरी, कि तुजो आपणे घरा सादी किन्हें तुध ले वचन सुणे l
\v 23 तेबे तिने तिन्हा जो भीतर सादी किन्हें तिन्हा रा आदर सत्कार कितेया l होर दूजे ध्याड़े, से तिन्हा साउगी चली गया; होर याफा रे भाईया मंझा ले कई तेस साउगी हुई गए l
\s कुरनेलियुसा रे घरा मन्झ पतरस
\p
\v 24 दूजे ध्याड़े स्यों कैसरिया मन्झ पूजे, होर कुरनेलियुस आपणे टब्बरा होर प्यारे दोस्ता जो कठा करी किन्हें तिन्हा रा इंतजार करेया करहा था l
\v 25 जेबे पतरस अन्दर आया करहा था, ता कुरनेलियुसे तेस किन्हें मुलाकात किती, होर पैरा हेठ पई किन्हें प्रणाम कितेया l
\v 26 पर तेस जो ठुआळदे हुए पतरसे बोल्या, खड़ा हुई जा, हांऊ भी ता एक माहणुंआं l
\v 27 होर तेस साउगी गलबात करदा हुएया अन्दर गया, होर बौहत सारे लोका जो कठे देखी किन्हें l
\v 28 तिने तिन्हा किन्हें बोल्या, तुस्से जाणहांं ऐं, कि एक यहूदी रे कठे केसी दूजी जाति रे आदमी साउगी कोई मेल जोल रखणा या तेसरे घरा जाणा नियमा रे खिलाफ आ पर फिर भी परमेसरे मुंजो दस्या कि मैं केसी आदमी जो तुच्छ या अपवित्र नी बोलू l
\v 29 इधी कठे मुंजो जेबे सदया गया ता बगैर कुछ बोले हांऊ चला आया: एबे हांऊ पूछहा कि मुंजो केस कामा रे कठे सादिरा?
\p
\v 30 कुरनेलियुसे बोल्या; किचार ध्याड़े पैहले एस ई टैम ध्याड़े रे तीन बजे हांऊ आपणे घरा मन्झ प्रार्थना करेया करहा था l अचानक चमकीले कपड़े मन्झ एक आदमी मेरे साम्हणें खड़ी गया l
\v 31 होर बोल्या, कुरनेलियुस! तेरी प्रार्थना सुणी लईरी होर दीन दु:खिया जो दितिरे तेरे दान परमेसरा रे साम्हणें याद किते गईरे l
\v 32 इधी कठे याफा जो भेजी किन्हें समौन जो जेस जो पतरस भी बोल्हा ऐं, साद; से द्रयाऊआ रे बाढ़े समौन चामड़े रा धन्दा करणे वाळे रे घरा मन्झ प्राहूणां आ l
\v 33 इधी कठे मैं तू झटपट सादी लया होर तैं एथी आऊणे री किरपा करी किन्हें बौहत खरा कितेया; एबे आस्से सभ एथी परमेसरा रे साम्हणें ऐ, ताकि जो कुछ परमेसरे तुजो बोलिरा तेस जो सुणे l
\s पतरसा रा उपदेस
\p
\v 34 तेबे पतरसे मुंह खोल्ही किन्हें बोल्या; एबे हांऊ पक्का समझी गया, कि परमेसर केसी रा भेदभाव नी करदा l
\v 35 बल्कि हर जाति मन्झ जो तेसले डरहा होर धर्मा रे काम करहा, से तेस जो खरा लग्हा l
\v 36 ये ई आ से सन्देश जेस जो तिने यीसू मसीह रे ज्रीए सांति रे सुसंचारा रा उपदेस देंदे हुए इस्राएला रे लोका जो दितेया था; से सभी रा प्रभु आ l
\v 37 ये गल तुस्से जाणहांं ऐं जो यहुने रे बपतिस्मे रे प्रचारा ले बाद ग्लीला ले सुरहु करी किन्हें सारे यहूदिया मन्झ फैल्ही गयी l
\v 38 तुस्से यीसू नासरी रे बारे मन्झ जाणहांं ऐं कि परमेसरे पवित्र आत्मा होर सक्ति किन्हें तीसरा अभिषेक किहां कितेया था, होर से भलाई करदा, होर सभी जो सैताना रे स्ताईरे थे, तिन्हा जो ठीक करदा फिरेया; क्यूंकि परमेसर तेस साउगी था l
\v 39 होर आस्से तिन्हा सभी गल्ला रे गुआह ऐ जिन्हा जो तिने यहूदिया रे प्रदेसा होर यरुस्लेमा मन्झ कितेया था l
\v 40 पर परमेसरे त्रीजे ध्याड़े तेस जो मरीरे मंझा ले जीउंदा करी दितेया होर प्रगट भी करी दितेया l
\v 41 सभ लोका जो नी पर तिन्हा गुआहा जो जिन्हा जो परमेसरे पैहले ले चुणी लया था, मतलब आस्सा रे साम्हणें एथी तक कि आस्सा मंझा ले जिन्हें तेस साउगी तेसरे मरीरे मंझा ले जीउंदे हुणे ले बाद खाधेया होर पितेया l
\v 42 तिने ई आस्सा जो हुकम दितेया कि आस्से लोका जो उपदेस दे होर साबत करे कि ये से ई आ जो परमेसरा रे ज्रीए जीउन्देआ रा होर मरीरे रा न्यायी बणाईरा l
\v 43 तेसरे सभ नबी गुआही देहां ऐं कि जेस केसी तेस पर विस्वास करणा, तेस जोतेसरे नांऊआंं रे ज्रीए पापा री माफ़ी मिलणी l
\s अन्यजातिया पर पवित्र आत्मा रा उतरणा
\p
\v 44 पतरस ये गल्ला बोल्या ई करहा था, कि पवित्र आत्मा वचना रे सभ सुणने वाळे पर उतरेया l
\v 45 होर जितने खतना वाळे विस्वासी पतरसा साउगी आईरे थे, स्यों सभ हरान हुए कि दूजी जातिया पर भी पवित्र आत्मा रा दान दलीरा l
\v 46 क्यूंकि तिन्हें तिन्हा जो लग-लग भाषा बोल्दे होर परमेसरा री जै-जै कार करदे हुए सुणेया l
\v 47 एता पर पतरसे बोल्या; क्या कोई पाणी जो रोकी सक्हा, कि ये बप्तिस्मा नी पाए, जिन्हें आस्सा साहीं पवित्र आत्मा पाईरा l
\v 48 होर तिने हुकम दितेया कि तिन्हा जो यीसू मसीहा रे नांऊआंं ले बप्तिस्मा दितेया जाए; तेबे तिन्हें तेस ले अरज किती कि कुछ ध्याड़े तक आस्सा साउगी रैह l
\c 11
\s पतरसा रे कामा रा साफ साफ ब्यौरा
\p
\v 1 होर प्रेरिते होर भाईये जो यहूदिया मन्झ थे सुणेया, कि दूजी जातिये भी परमेसरा रा वचन मनी लईरा l
\v 2 होर जेबे पतरस यरुस्लेमा मन्झ आया, ता खतना कितिरे लोक तेस किन्हें बैहस करदे लगे l
\v 3 कि तैं बगैर खतना वाळे लोका रे एथी जाई किन्हें तिन्हा साउगी खाधेया l
\p
\v 4 तेबे पतरसे तिन्हा जो सुरहु ले विधि* मुताबक सुणाया l
\v 5 कि हांऊ याफा नगरा मन्झ प्रार्थना करेया करहा था, होर बेहोस हुई किन्हें एक दर्सन देख्या, कि एक बडी चादरा साहीं कोई चीज हेठ उतरेया करहा ई, तेता जो चारो कुणे ले पकड़ी किन्हें सर्गा ले धरती पर तुआरेया करहा ऐ, फेरी से चादर उतरी किन्हें मेरे वाले आई l
\v 6 जेबे मैं तेस पर ध्याना किन्हें देख्या ता हर किस्मा रे जानवर, धरती पर रेंगणे वाळे जीव जन्तु होर सर्गा रे चिड़ु थे l
\v 7 होर फेरी तेस जो एक अवाज आई, कि हे पतरस उठ, मार होर खा l
\v 8 पर मैं बोल्या, नीं प्रभु, कधी नी; क्यूंकि मैं कधी कोई तुच्छ या असुध खाणा नी खाधेया l
\v 9 फेरी दूजी बारी तेस जो अवाज आई, कि जेस केसी चीजा जो परमेसरे पवित्र बोलिरा, तुच्छ मत बोलणा l
\v 10 तीन बारी एहड़ा ई हुएया; तेबे से सभ कुछ झटपट सर्गा जो चकी किन्हें लई गये l
\v 11 तेस ई टैम जेथी हांऊ रुकिरा था, तेस घरा मन्झ तीन माहणुंआं ई पौहुंचे, तिन्हा जो मेरे वाले कैसेरीया ले भेजिरा था l
\v 12 आत्मे मुंजो तिन्हा साउगी बगैर न्डरे जाणे जो बोल्या; होर स्यों छेह भाई भी मेरे साउगी गये होर आस्से तेस आदमी रे घरा मन्झ प्रवेस कितेया l
\v 13 होर तिने बोल्या, कि मैं एक स्वर्गदूता जो आपणे घरा मन्झ खड़ी रे देख्या, जिने मेरे किन्हें, कि याफा मन्झ आदमी भेजी किन्हें समौन जो जेस जो पतरस भी बोल्हा ऐं, सादी ले l
\v 14 तेस तुस्सा किन्हें एहड़ी गल्ला करणी, जिन्हा रे ज्रीए तुध होर तेरे टब्बरा मुक्ति पाणी l
\v 15 जेबे हांऊ गल्ला करदा लग्या, ता पवित्र आत्मा तिन्हा पर तेस ई तरीके किन्हें उतरेया, जेस तरीके ले सुहरु मन्झ से आस्सा पर उतरेया था l
\v 16 तेबे मुंजो प्रभु रा से वचन याद आया; कि यहुना पाणी किन्हें बप्तिस्मा देहां था पर तुस्सा जो पवित्र आत्मा रा बप्तिस्मा मिलणा l
\v 17 इधी कठे जेबे कि परमेसरे तिन्हा जो भी दान दितेया, जो आस्सा जो प्रभु यीसू पर विस्वास करणे ले मिलेया था; ता मैं कुणहांं जो परमेसरा जो रोकी सक्हा था l
\p
\v 18 ये सुणी किन्हें, स्यों चुप रैहे, होर परमेसरा री जै-जै कार करी किन्हें बोल्दे लगे, अच्छा, ता परमेसरे पापिया जो मन फेरणे रा मौका दितिरा, जो जिन्दगी वखा जो लई जाहां l
\s अन्ताकिया री कलीसिया
\p
\v 19 इधी कठे स्यों लोक दुःखा री वजहा ले जो स्तिफुनुसा रे बारे मन्झ सुहरु हुएया था, स्यों तितर बितर हुई गये थे l होर दूरा-दूरा तक फिनिक, साईप्रस होर अन्ताकिया तक जाई पूजे; ये यहूदिया जो छाडी किन्हें केसी होरी जो सुसमाचार सुणाहें थे l
\v 20 पर तिन्हा मंझा ले कितने साईप्रस होर कुरेनी थे, जो अन्ताकिया मन्झ आई किन्हें यूनानीया जो भी सुसमाचार सुणान्दे लगे l
\v 21 होर प्रभु रा हाथ तिन्हा पर था, होर बौहत लोक विस्वास करी किन्हें प्रभु वखा जो फिरी गये l
\v 22 तेबे तिन्हा री चर्चा यरुस्लेमा री कलीसिया रे सुणने मन्झ आई, होर तिन्हें बरनबास अन्ताकिया भेज्या l
\v 23 से तेथी पूजी किन्हें, होर परमेसरा री किरपा जो देखी किन्हें खुस हुएया; होर सभी जो उपदेस दितेया कि तन मन ल्गाई किन्हें प्रभु किन्हें लिपटी किन्हें रैहा l
\v 24 क्यूंकि से एक भला मानस था; होर पवित्र आत्मा किन्हें भहरी रा था: होर बौहत सारे लोक प्रभु मन्झ आई किन्हें मिली गये l
\p
\v 25 तेबे से साउला जो टोळने रे कठे तरसुसा जो चली गया l
\v 26 होर जेबे से तिन्हा किन्हें मिलेया ता तिने से अन्ताकिया मन्झ ल्यान्देया, होर एहड़ा हुएया कि स्यों एक साल तक कलीसिया साउगी मिलदे होर बौहत लोका जो उपदेस देंदे रैहे, होर चेले जो सभी ले पैहले अन्ताकिया मन्झ ही मसीह बोल्या गया l
\v 27 तिन्हा ध्याड़े कई नबी यरुस्लेमा ले अन्ताकिया मन्झ आए l
\v 28 तिन्हा मंझा ले अगबुस नांऊआंं रे एकी आदमिए खड़े हुई किन्हें आत्मा री प्रेरणा ले ये दस्या, कि सारे संसारा मन्झ बड़ा अकाल पऊणा, होर से अकाल क्लौदियुसा रे टैमा पया l
\v 29 तेबे चेले फैसला कितेया, कि हर एक आपणी-आपणी सक्ति रे मुताबक यहूदिया मन्झ रैहणे वाळे भाईया री सेउआ रे कठे कुछ भेजे l
\v 30 होर तिन्हें एहड़ा ई कितेया; होर बरनबास होर साउला रे हाथ प्राचीना वाले कुछ भेजी दितेया l
\c 12
\s पतरसा जेहला ले निख्ळी गया
\p
\v 1 तेस टैम हेरोदेस राजे कलीसिया रे कई माहणुंआं जो दुःख देणा सुर्हू कितेया l
\v 2 तिने यहुन्ने रे भाई याकूबा जो तलवारा किन्हें मारी दितेया l
\v 3 होर जेबे तिने देख्या, कि यहूदी लोक एस गल्ला ले खुस हुहां ऐं, ता तिने पतरसा जो भी पकड़ी लया: स्यों ध्याड़े अखमीरी रोटी रे ध्याड़े थे l
\v 4 होर तिने से पकड़ी किन्हें जेहला मन्झ पाई दितेया, होर रखवाली रे कठे, होर चार-चार स्पाहीया रे चार दला रे पैहरे मन्झ एस इरादे ले रख्या कि फसहा ले बाद तेस जो बाहर लोका रे साम्हणें लई आए l
\v 5 इधी कठे पतरसा री रखवाली हुएया करहा ई थी, पर कलीसिया तेसरे कठे दिला ले परमेसरा ले प्रार्थना करदी रही l
\v 6 जेबे हेरोदेस तेस जो तिन्हा रे साम्हणें ल्याऊणे वाळा था, ता तेस ई रात पतरस दो जंजीरा किन्हें बान्हीरा दो स्पाहिया रे बीचा मन्झ सोया करहा था: होर पैहरुए दरवाजे वाले जेहला री रखवाली करेया करहा ऐ थे l
\p
\v 7 ता देखा, प्रभु रा एक स्वर्गदूत तेस वाले खड़ी गया; होर तेस कोठरी मन्झ प्रयासा चमक्या: होर तिने पतरसा री पसली पर हाथ मारी किन्हें जगाया, होर बोल्या; उठ, जल्दी कर, होर तेसरे हाथा ले जंजीरा खुल्ही किन्हें पई गयी
\v 8 तेबे स्वर्गदूते तेस किन्हें बोल्या; कमर कस, होर आपणे बूट पैहनी ले: तिने तेहड़ा ई कितेया, फेरी तिने तेस किन्हें बोल्या; आपणे कपड़े पैहनी किन्हें मेरे पीछे चल l
\v 9 से निकळी किन्हें तेसरे पीछे हुई गया; पर ये नी जाणदा था, कि जो कुछ स्वर्गदूत करेया करहा, से सच था; तिने सोचेया कि से कोई दर्सन देख्या करहा l
\v 10 तेबे स्यों पैहले होर दूजे पैहरे ले निकळी किन्हें तेस लोहे रे फाटका वाले पूजी गये, जो नगरा वखा ऐ; से तिन्हारे कठे आपणे आप खुल्ही गया; होर स्यों निकळी किन्हें एक ई गली ले हुई किन्हें गये, इतने मन्झ स्वर्गदूता तेस जो छाडी किन्हें चली गया l
\p
\v 11 तेबे पतरसे सचेत हुई किन्हें बोल्या; एबे मैं सच्हे जाणी लयाकि प्रभुए आपणा स्वर्गदूत भेजी किन्हें मुंजो हेरोदेसा रे हाथा ले बचाई लया, होर यहूदिया री सारी आस तोड़ी दिती l
\v 12 होर ये सोची किन्हें, से यहुन्ने री माऊ मरियमा रे घरा आया, जेस जो मरकुस बोल्हा ऐं; तेथी बौहत लोक कठे हुई किन्हें प्रार्थना करेया करहा ऐ थे l
\v 13 जेबे तिने फाटका री ताकी ख़टखटाई; रुद्दा नांऊआंं री एक दासी दरवाजे वाले ऐ देखणे रे कठे तेथी आई, कि कुण दरवाजा खटखटाया करहा?
\v 14 होर पतरसा री अवाज प्छयाणी किन्हें तेस्से खुसी रे मारे दरवाजा नी खोल्या; पर दोड़ी किन्हें अन्दरा गई, होर दस्या कि पतरस दरवाजे वाले खड़ी रा l
\p
\v 15 तिन्हें तेस्सा किन्हें बोल्या; क्या तू पागल ई, पर तेस्से बड़ा जोर देई किन्हें बोल्या, कि सच्हे एहड़ा ई आ; तेबे तिन्हें बोल्या, तेसरा स्वर्गदूत हूणां l
\v 16 पर पतरस दरवाजा खटखटान्दा रैहया: होर जेबे तिन्हें ताकि खोल्ही, होर तेस जो देखी किन्हें हरान हुई गये l
\v 17 तेबे तिने तिन्हा जो हाथा रा इसारा कितेया, कि चुप चाप रहुआ; होर तिन्हा जो दस्या, कि प्रभु मुंजो किहां करी किन्हें जेहला ले काढ़ी किन्हें लई आया: फेरी तिने बोल्या, कि याकूब होर भाईया जो ये गल बोली देआ; तेबे से निकळी किन्हें दूजी जगहा जो चली गया l
\v 18 भ्यागा ई स्पाहिया मन्झ बड़ा हाल्ला पया, कि पतरसा रा क्या हुएया?
\v 19 जेबे हेरोदेसे तेसरी टोळ किती, होर से तेस जोनी मिलेया: ता तिने पैहरेदारा ले पूछ मांग किती होर तिन्हा जो मारणे रा हुकम दितेया, होर हेरोदेस यहूदिया जो छाडी किन्हें कैसरिया मन्झ जाई किन्हें रैहन्दा लग्या l
\s हेरोदेसा री मौत
\p
\v 20 होर से सुर होर सैदा रे लोका ले बौहत गुस्सा था; स्यों एक झुण्ड बनाई किन्हें तेस किन्हें मिलदे आऐ, होर बलास्तुसा जो, जो राजा रा एक कर्मचारी था, तेस किन्हें मेल मलाप करणा चाहेया; क्यूंकि राजा रे देसा ले तिन्हा रे देसा रा पालण पोसण हुहां था l
\v 21 एक नियुक्त कितिरे ध्याड़े, हेरोदेसे आपणी राजवस्त्र पैहनी किन्हें राजगद्दी पर बैठ्या होर लोका जो भाषण देंदा लग्या l
\v 22 लोक चिलांदे लगे ये ता माहणुं रा नी पर परमेसरा री अवाज ई l
\v 23 तेस ई टैम प्रभु रे एक स्वर्गदूते झटपट से मारी दितेया, क्यूंकि तिने परमेसरा री जै-जै कार नी किती होर से कीड़े पई-पई किन्हें मरी गया l
\v 24 पर परमेसरा रा वचन बढ़दा होर फैह्ल्दा गया l
\v 25 जेबे बरनबास होर साउल आपणी सेउआ पूरी करी चुके, ता यहुन्ना जो, जेस जो मरकुस भी बोल्हा ऐं, तेस जो साउगी लई किन्हें यरुस्लेमा ले वाप्स आई गये l
\c 13
\s बरनबास होर साऊल भेजे गए
\p
\v 1 अन्ताकिया री कलीसिया मन्झ कितने नबी होर उपदेस्क थे, यानि बरनबास होर समौन जेस जो काला भी बोल्या जाहां; होर लुकियास कुरेनी, होर देसा री चौथाई रा राजा हेरोदेसा रा दूधभाई मनाहेम होर साउल l
\v 2 जेबे स्यों उपवासा साउगी उपासना करेया करहा ऐ थे, ता पवित्र आत्मे बोल्या; मेरे कठे बरनबास होर साऊला जो तेस कामा रे कठे लग करा जेस रे कठे मैं स्यों सादिरे l
\v 3 तेबे तिन्हें उपवास होर प्रार्थना करी किन्हें होर तिन्हा पर हाथ रखी किन्हें स्यों विदा करी दिते l
\s पौलुसा री पैहली प्रचार यात्रा
\p
\v 4 इधी कठे स्यों पवित्र आत्मा रे ज्रीए भेजे गये, स्यों सिलुकिया जो गये; होर तेथी ले जहाजा पर चढ़ी किन्हें कुप्रुसा जो चली गये l
\v 5 होर सलमीसा मन्झ पौहुंची किन्हें, परमेसरा रा वचन यहूदिया री आराधनालया मन्झ सुणाया; होर यहुन्ना तिन्हा रा दास था l
\v 6 होर तेस सारे टापू मन्झ हुंदे हुए, पाफुस तक पौहुंचे; तेथी तिन्हा जो बार-यीसू नांऊआंं रा एक यहूदी मिलेया जो एक जादूगर होर झूठा नबी था l
\v 7 से एक बौहत बुद्धिमान आदमी था; से राज्यपाल सिरगियुस पौलुसा रा दास था जिने परमेसरा रा वचन सुणने रे कठे बरनबास होर साउल सादे थे l
\v 8 पर इलीमास जादुगरे (क्यूंकि ये ई तेसरे नांऊआंं रा मतलब आ) तिन्हारा वरोध कितेया, तिन्हारा वरोध करी किन्हें तिने राज्यपाला जो विस्वास करणे ले रोकणा चाहेया l
\v 9 तेबे साउले जेसरा नांऊ पौलुस भी आ, पवित्र आत्मा ले भहरी किन्हें तेस वखा जो टकटकी ल्गाई किन्हें बोल्या l
\v 10 हर किस्मा रे धोखे होर मकारी किन्हें भहरी रे सैताना रे बच्चे, तू जे सारी धार्मिकता रा बैरी आ, क्या तुध प्रभु रे सीधे रस्ते जो टेढा करणा नी छाडणा?
\v 11 एबे देख, प्रभु रा हाथ तेरे ऊपर आई गईरा; होर तुध कुछ टैमा तक काणे बणी रैहणां होर सूरज नी देखी सकणा, तेबे झटपट धुईं होर न्ह्यारा तेस पर छाई गया होर से ओरे परे टटोळदा लग्या कि कोई तेसरा हाथ पकड़ी किन्हें तेस जो चलाये l
\v 12 तेबे राज्यपाले जो कुछ हुएया, देखी किन्हें होर प्रभु रे उपदेसा ले हरान हुई किन्हें विस्वास कितेया l
\s पौलुस पिसिदिया रे अन्ताकिया मन्झ
\p
\v 13 पौलुस होर तेसरे साथी पाफुसा ले जहाजा रे ज्रीए पंफुलिया रे पिरगा मन्झ आये, होर यहुन्ना तिन्हा जो छाडी किन्हें यरुस्लेमा जो वाप्स चली गया l
\v 14 होर पिरगा ले अगे बढ़ी किन्हें पिसिदिया रे अन्ताकिया मन्झ पौहुंचे; होर सब्ता रे ध्याड़े आराधनालया मन्झ जाई किन्हें बैठी गये l
\v 15 होर व्यवस्था होर नबी री क्ताबा जो पढ़ने ले बाद सभा रे मुखिए तिन्हा जो संदेसा भेज्या, कि हे भाईयो, अगर लोका जो सिक्षा देणे रे कठे तुस्सा वाले कुछ वचन आ ता तेस जो सुणाऊआ l
\p
\v 16 तेबे पौलुसे खड़े हुई किन्हें होर हाथा किन्हें इसारा करी किन्हें बोल्या; हे इस्राएलियो, होर परमेसरा ले डरने वाळो, सुणा l
\v 17 इन्हा इस्राएली लोका रे परमेसरे आस्सा रे बाब दादे जो चुणी लया, होर जेबे ये मिस्र देसा मन्झ परदेसी हुई किन्हें रैहें थे, ता तिन्हा री बढ़ौतरी किती; होर आपणी सामर्थी बाहीं किन्हें तिने स्यों तेथी ले काढ़े l
\v 18 होर से कोई लगभग चाळी साला तक जंगला मन्झ तिन्हारी सैहन्दा रैहया l
\v 19 होर कनान देसा मन्झ सात जातिया रा नास करी किन्हें तिने से धरती इस्राएला रे लोका जो उत्तराधिकरा मन्झ देई दिती l
\v 20 एता ले बाद तिने समुएल नबी तिन्हा मन्झ न्यायी ठैहराये l
\v 21 तेता ले बाद तिन्हें एक राजा मान्गेया; तेबे बिन्यामिना रे गोत्रा मंझा ले एक आदमी यानि किसा रा म्हठे साउला जो परमेसरे चाळी साला रे कठे तिन्हा जो राजे रे रूपा मन्झ देई दितेया l
\v 22 फेरी तेस जो लग करी किन्हें दाऊदा जो तिन्हा रा राजा बणाया; जेसरे बारे मन्झ तिने गुआही दिती, कि मुंजो एक माहणुं यिसै रा म्हठा दाऊद, मेरे मना रे लायक मिली गईरा l तेस ई मेरी सारी इच्छा पूरी करणी l
\v 23 एसरे बंसा मंझा ले ई आपणे वादे रे मुताबक इस्राएला वाले एक मुकितदाता, यानि यीसू जो भेज्या l
\v 24 जेसरे आऊणे ले पैहले यहुन्ने सभ इस्राएलिया जो मन फिराऊआ रे बप्तिस्मा रा प्रचार कितेया l
\v 25 होर जेबे यहुन्ना आपणा कामा जो पूरा करणे वाळा था, ता तिने बोल्या, तुस्से मुंजो क्या समझ्या करहा ऐ ? हांऊ से नी आ! पर देखा, मेरे बाद एक आऊणे वाळा आ, जेसरे पैरा रे जूते हांऊ खोळणे रे लायक नी आ l
\p
\v 26 हे भाईयो, तुस्से, जो अब्राहमा री संताना ई; होर तुस्से जो परमेसरा ले डरहा ऐ, तुस्सा वाले ऐस उद्धारा रा वचन भेजिरा l
\v 27 क्यूंकि यरुस्लेमा रे रैहणे वाळे होर तिन्हारे मुखिए, तेस जो नी पैहचाणी सके,होर ना नबी री गल्ला समझी; जो हर सब्ता रे ध्याड़े पढ़ी जाहीं, इधी कठे तेस जो दोषी ठैहराई किन्हें तिन्हा नबिया रे वचना जो पूरा कितेया l
\v 28 जेब्की तिन्हा वाले तेस जो मारणे रे कठे कोई आधार नी था, फेरी भी तिन्हें पिलातुसा ले मांग किती कि से मारी दितेया जाए l
\v 29 होर जेबे तिन्हें तेसरे बारे मन्झ लिखिरी सभ गल्ला पूरी किती, ता तेस जो क्रूसा प्र्याहले ले तुआरी किन्हें कबरा मन्झ रखी दितेया l
\v 30 पर परमेसरे तेस जो मरीरे मंझा ले जीऊन्दा कितेया l
\v 31 होर से तिन्हा जो तेस साउगी गलीला ले यरुस्लेमा जो आईरे थे, से तिन्हा जो बौहत ध्याड़े तक सुझ्दा रैहया; लोका रे साम्हणें एबे स्यों भी गुआह ऐ l
\v 32 होर आस्से तुस्सा जो तेस्सा प्रतिज्ञा रे बारे मन्झ, जो बाब दादे किन्हें कितिरी थी, ये सुसमाचार सुणाहें l
\v 33 कि परमेसरे यीसू जो जीऊन्दा करी किन्हें, से ई प्रतिज्ञा आस्सा री संताना रे कठे पूरी किती, जेहड़ा दूजे भजना मन्झ भी लिखीरा,
\q1 कि तू मेरा पुत्र आ;
\q2 आज मैं ई तुजो जन्म दितिरा l
\p
\v 34 होर तेसरे एस तरह मरीरे मंझा ले जीऊन्दे करणे रे बारे मन्झ भी, कि से कधी नी सड़े, तिने एहड़ा बोलिरा; कि मां तुजो स्यों पवित्र होर अटल आसिषा देणी जिन्हा जो देणे रा वचन मैं दाऊदा किन्हें कितिरा था l
\v 35 इधी कठे तिने एक होर भजना मन्झ भी बोलिरा; कि तुध आपणे पवित्र बंदे जो सड़ने नी देणा l
\v 36 क्यूंकि दाऊद ता परमेसरा री इच्छा रे मुताबक आपणे टैमा मन्झ सेउआ करी किन्हें मरी गया; होर आपणे बाब दादे मन्झ जाई मिलेया; होर सड़ी गळी भी गया l
\v 37 पर जेस जो परमेसरे मरीरे मंझा ले जीउंदा कितेया, से सड़ने नी पाया l
\v 38 इधी कठे, हे भाईयो; तुस्से जाणी लो कि एसरे ज्रीए पापा री माफ़ी रा समाचार तुस्सा जो दितेया जाहां l
\v 39 होर जिन्हा गल्ला ले तुस्से मुस्सा री व्यवस्था रे ज्रीए निर्दोस नी बणी रही सक्हा ऐ थे, तिन्हा सभी ले हर एक विस्वास करणे वाळा तेसरे ज्रीए निर्दोष बणहां l
\v 40 इधी कठे च्तन जे रहुआ, केते एहड़ा नी हो, कि जो नबी री क्ताबा मन्झ आईरा, से तुस्सा पर घटी जाए l
\q1
\v 41 निंदा करणेवाळेयो, देखा, हरान हुई जाऊआ होर मरी मिटी जाऊआ;
\q2 क्यूंकि मैं तुस्सा रे जमाने मन्झ एक काम एहड़ा करहा;
\q2 एहड़ा काम, कि अगर कोई तुस्सा किन्हें तेसरी चर्चा करे, ता तुस्सा कधी विस्वास नी करणा l
\p
\v 42 होर जिहां ई स्यों बाहर निकळे लोक तिन्हा किन्हें अरज करदे लगे, कि अगले सब्ता रे ध्याड़े आस्सा जो ये गल्ला दबारा सुणाई जाए l
\v 43 होर जेबे सभा उठी गयी ता यहूदिया होर यहूदी मता मन्झ आईरे भक्ता मन्झ बौहतिए पौलुस होर बरनबासा रे पीछे हुई गये; होर तिन्हें तिन्हा किन्हें गल्ला करी किन्हें समझाया, कि परमेसरा री दया मन्झ बणी किन्हें रहुआ l
\s पौलुसा रे ज्रीए अन्यजातिया मन्झ प्रचार
\p
\v 44 अगले सब्ता रे ध्याड़े नगरा रे लगभग सभ लोक परमेसरा रा वचन सुणने जो कठे हुई गये l
\v 45 पर यहूदी भीड़ा जो देखी किन्हें डाहा किन्हें भहरी गये, होर निंदा करदे हुए पौलुसा री गल्ला रे वरोधा मन्झ बोलदे लगे l
\v 46 तेबे पौलुसे होर बरनबासे बगैर डरे बोल्या, जरूरी था, कि परमेसरा रा वचन पैहले तुस्सा जो सुणाया जाए; पर जेब्की तुस्से तेस जो दूर करहा ऐ, होर आपणे आपा जो अनंत जींदगी रे लायक नी बणान्दे, ता देखा, आस्से दूजी जातिया री तरफ मुड़हा ऐ l
\v 47 क्यूंकि प्रभुए आस्सा जो ये आज्ञा* दितिरी,
\q1 कि मैं तू दूजी जातिया रे कठे प्रयासा* बणाईरा;
\q2 ताकि तू धरती री कनारे तक मुक्ति रा द्वार हो l
\p
\v 48 ये सुणी किन्हें दूजी जातिया खुस हुई, होर परमेसरा रे वचना री जै-जै कार करदे लगे; होर जितने अनंत जींदगी रे कठे ठैहराई गईरे थे, तिन्हें विस्वास कितेया l
\v 49 तेबे प्रभु रा वचन तेस सारे देसा मन्झ फैह्ल्दा लग्या l
\v 50 पर यहुदिये भक्त होर उच्च कुला री जनानिया जो होर नगरा रे बडे लोका जो भड़काया, होर पौलुस होर बरनबासा रे खलाफ झगड़ा करवाई किन्हें तिन्हा जो आपणे बन्ने ले बाहर काढ़ी दितेया l
\v 51 तेबे स्यों तिन्हा रे साम्हणें आपणे पैरा री धूल झाड़ी किन्हें इकुनियुमा जो चली गये l
\v 52 होर चेले खुसी किन्हें पवित्र आत्मा किन्हें भहरदे रैहे l
\c 14
\s इकुनियुमा मन्झ पौलुस होर बरनबास
\p
\v 1 ईकुनियूमा मन्झ एहड़ा हुएया कि स्यों यहूदिया री आराधनालया मन्झ साउगी-साउगी गये, होर एहड़ी गल्ला किती, कि यहूदिया होर युनानिया दुंहीं मंझा ले बौहुतिए विस्वास कितेया l
\v 2 पर तिन्हा यहुदिये जो विस्वास नी करी सके थे, दूजी जातिया जो भड़काया होर भाईया रे खलाफ तिन्हारे मना मन्झ कड़वाहट पैदा करी दिती l
\v 3 होर स्यों तेथी बौहत ध्याड़े तक रुके होर प्रभु रे बारे मन्झ बगैर डरे प्रचार करदे रैहे; होर तिन्हारे ज्रीए प्रभु चिन्ह होर चमत्कार करवाई किन्हें आपणी दया रे वचना री गुआही देहां था l
\v 4 पर नगरा रे लोका मन्झ फूट पई गई थी, एता ले कितने ता यहूदिया वखा जो, होर कितने प्रेरिता वखा जो हुई गये l
\v 5 पर जेबे दूजी जातिया होर यहूदीये आपणे मुखिए साउगी मिली किन्हें तिन्हा साउगी बुरा व्यवहार करणे होर तिन्हा पर पत्थरवाह करणे री चाल चली l
\v 6 ता पौलुस होर बरनबासा जो एस गल्ला रा पता चली गया होर स्यों लुकाउनिया रे लिस्तरा होर दिरबे जेहड़े नगरा होर ओरले परले रे नगरा मन्झ चली गये l
\v 7 तेथी भी स्यों सुसमाचारा रा प्रचार करदे रैहे l
\s लुस्त्रा होर दिरबे मन्झ
\p
\v 8 लिस्तरा मन्झ एक आदमी बैठिरा था; जो पैरा ले कमजोर था, से जन्मा ले ई लंगड़ा था, होर कधी नी चल्लिरा था l
\v 9 से पौलुसा जो गल्ला करदे सुणेया करहा था होर इने तेस वखा जो टकटकी ल्गाई किन्हें देख्या कि एस जो ठीक हुई जाणे रा विस्वास आ l
\v 10 होर जोरा-जोरा किन्हें बोल्या, आपणे पैरा रे भारे सीधा खड़ा हुई जा: तेबे से उछली किन्हें चलदा फिरदा लग्या l
\v 11 लोके पौलुसा रा ये काम देखी किन्हें लुकाउनिया भाषा मन्झ चिल्लाई किन्हें बोल्या; देवते आस्सा वाले आई गईरे l
\v 12 होर तिन्हें बरनबासा जो ज्यूस, होर पौलुसा जो हिरमेस बोल्या, क्यूंकि ये गल्ला करणे मन्झ खास था l
\v 13 तिबे ज्युसा रा पुजारी जेसरा मंदर जो नगरा रे साम्हणें था, बली रे कठे जानवर होर फुला रे हार फटका पर ल्याई किन्हें लोका साउगी बली करणा चाहां था l
\v 14 पर बरनबास होर पौलुस प्रेरिते जेबे सुणेया, ता आपणे कपड़े फाड़ी दिते, होर भीड़ा वखा चिलांदे-चिलांदे लपके l
\v 15 होर बोल्दे लगे; हे लोको तुस्से क्या करेया करहा ऐ? आस्से भी ता तुस्सा साहीं दुःख सुख भोगी माहणुं ऐं, होर तुस्सा जो सुसमाचार सुणाहें, कि तुस्से इन्हा बेकार चीजा ले लग हुई किन्हें जींदे परमेसरा री तरफ फिरा, जिने जे स्वर्ग होर धरती होर द्रयाऊ होर जो कुछ तिन्हा मन्झ आ बणाया l
\v 16 तिने पिछले टैमा मन्झ सभ जातिया जो आपणे-आपणे रस्ते मन्झ जाणे दितेया l
\v 17 तेबे भी तिने आपणे आपा जो बगैर गुआहे नी छाडेया; पर से भलाई करदा रैहया, होर सर्गा ले बरखा होर फलदाई मौसम देई किन्हें, ये ई तुस्सा जो खाणा देहां होर तुस्सा रे मना जो खुसी किन्हें भरी देहां l
\p
\v 18 ये बोली किन्हें भी तिन्हें लोका जो बड़ी मुस्किला किन्हें रोकेया कि तिन्हारे कठे बली नी चढ़ाये l
\v 19 पर कितने यहुदिये अन्ताकिया होर इकुनियुमा ले आई किन्हें लोका जो आपणे वखा जो करी लया, होर पौलुसा जो पत्थरवाह कितेया, होर मरीरा समझी किन्हें तेस जो नगरा ले बाहर घसीटी किन्हें लई गये l
\v 20 पर जेबे चेले तेसरे चारो तरफ आई किन्हें खड़ी गये, ता से उठी किन्हें नगरा मन्झ गया होर दूजे ध्याड़े बरनबासा साउगी दिरबे जो चली गया l
\s सीरिया रे अन्ताकिया मन्झ वाप्सी
\p
\v 21 होर स्यों तेस नगरा रे लोका जो सुसमाचार सुणाई किन्हें, होर बौहत सारे चेले बणाई किन्हें, लुस्त्रा होर इकुनियुम होर अन्ताकिया जो वाप्स आई गये l
\v 22 होर चेले रे मना जो मजबूत करदे रैहे होर ये उपदेस देंदे रैहे, कि आस्सा जो बडे दुःख सही किन्हें परमेसरा रे राजा मन्झ प्रवेस करणा पऊणा l
\v 23 होर तिन्हें हर एक कलीसिया मन्झ तिन्हारे कठे प्राचीन नियुक्त किते, होर उपवासा साउगी प्रार्थना करी किन्हें, तिन्हा जो प्रभु रे हाथा मन्झ सौम्पेया जेस पर जे तिन्हें विस्वास कितेया था l
\p
\v 24 होर पिसिदिया ले हुंदे हुए स्यों पंफुलिया मन्झ पौहुंचे;
\v 25 होर पिरगा मन्झ वचन सुणाई किन्हें अतालिया मन्झ आये l
\v 26 होर तेथी ले जहाजा ले अन्ताकिया मन्झ आये, जेथी ले स्यों तेस कामा रे कठे जो तिन्हें पूरा कितेया था परमेसरा री दया पर सौंपी गईरे थे l
\v 27 तेथी पौहुंची किन्हें, तिन्हें कलीसिया कठी किती होर दस्या, कि परमेसरे आस्सा साउगी केहड़े बडे-बडे काम किते! होर दूजी जातिया रे कठे विस्वासा रा द्वार  खोल्ही दितेया l
\v 28 होर स्यों चेले साउगी बौहत ध्याड़े तक रैहे l
\c 15
\s यरुस्लेमा री सभा
\p
\v 1 फेरी कितने लोक यहूदिया ले आई किन्हें भाईया जो सिखांदे लगे कि अगर मुस्सा री विधि रे मुताबक तुस्सा रा खतना नी हुईरा ता तुस्सा रा उद्धार नी हुई सक्दा l
\v 2 जेबे पौलुस होर बरनबासा रा तिन्हा किन्हें झगड़ा होर बैहस हुई ता ये तय कितेया, कि पौलुस होर बरनबास, होर आस्सा मन्झा ले कितने होर आदमी एस गल्ला रे बारे मन्झ यरुस्लेमा जो प्रेरिता होर प्राचीना वाले जाए l
\v 3 इधी कठे मंडलीए स्यों कुछ दुरा तक पौहुन्चाए; होर स्यों फिनिके होर सामरिया ले हुंदे हुए दूजी जातिया रे मन फिराऊ रा समाचार सुणान्दे गये, होर सभ भाईया जो बौहत खुस कितेया l
\v 4 जेबे यरुस्लेमा मन्झ पौहुंचे, ता कलीसिया होर प्रेरित होर प्राचीन तिन्हा किन्हें खुसी साउगी मिले, होर तिन्हें दस्या कि परमेसरे तिन्हा साउगी केहड़े-केहड़े काम किते थे l
\v 5 पर फरिसिया रे मता मंझा ले जिन्हें विस्वास कितेया था, तिन्हा मंझा ले कितने लोके उठी किन्हें बोल्या, कि तिन्हा जो खतना करवाणा होर मुस्सा री व्यवस्था जो मन्नणे रा हुकम देणा चहिए l
\p
\v 6 तेबे प्रेरिते होर प्राचीने एस गल्ला रे बारे मन्झ विचार करने रे कठे, कठे हुए l
\v 7 तेबे पतरसे बौहत बैहसा ले बाद खड़ी किन्हें तिन्हा किन्हें बोल्या, हे भाईयो, तुस्से जाणहांं ऐं, कि बौहत ध्याड़े हुए, कि परमेसरे तुस्सा मंझा ले मुंजो चुणी लया, कि मेरे मुंहा ले दूजी जातिया सुसमाचारा वचन सुणी किन्हें विस्वास करे l
\v 8 होर मना जो जाणने वाळे परमेसरे तिन्हा जो भी आस्सा साहीं पवित्र आत्मा देई किन्हें तिन्हा री गुआही दिती l
\v 9 होर विस्वास करणे रे ज्रीए तिन्हारे मन पवित्र करी किन्हें आस्सा मन्झ होर तिन्हा मन्झ कुछ भेद नी रख्या l
\v 10 ता एबे तुस्से परमेसरा री परीक्षा किधियो करेया करहा ऐ? कि चेले री क्याड़ी पर एहड़ाजुड़ा रखे, जेस जो आस्सा रे बाबदादे नी चकी सके थे होर ना आस्से चकी सक्हा ऐ l
\v 11 पर आस्से विस्वास करहा ऐ कि जिहां स्यों प्रभु यीसू री दया रे ज्रीए उद्धार पाहें; तिहां ई आस्सा भी उद्धार पाणा l
\p
\v 12 तेबे सारी सभा चुपचाप हुई किन्हें बरनबास होर पौलुसा री सुणदी लगी, कि परमेसरे तिन्हा रे ज्रीए दूजी जातिया मन्झ केहड़े-केहड़े चमत्कार होर नौखे काम दसे l
\v 13 जेबे स्यों चुप हुए, ता याकूब बोल्दा लग्या, कि
\v 14 हे भाईयो, मेरी सुणां: समौने दस्या, कि परमेसरे दूजी जातिया मंझा ले कुछ लोका जो आपणे नांऊआंं रे कठे चुणी किन्हें सभी ले पैहले केहड़ा प्यार प्रगट कितेया l
\v 15 नबीया रे वचन भी इन्हा गल्ला किन्हें मेल खाहां ऐं; जेहड़ा कि लिखी गईरा:
\q1
\v 16 मां एता ले बाद आई किन्हें
\q1 दाऊदा रा पई रा डेरा द्बारा खड़ा करणा,
\q1 होर तेसरे खंडहर दबारा बणाणे,
\q1 होर मां एता री स्थापना करणी l
\v 17 इधी कठे कि बाकी माहणुं, प्रभु जो टोळे
\q1 यानि बाकि सभ दूजी जातिया, जो मेरे नांऊआंं ले जाणी जाहीं,
\p
\v 18 ये ई गल प्रभु बोल्हा जो संसारा री सुरुआता ले इन्हा गल्ला रा समाचार देंदा आया l
\v 19 इधी कठे मेरा विचार ये आ, कि दूजी जातिया मंझा ले जो लोक परमेसरा री तरफ फिरहा ऐ, आस्से तिन्हा जो दुःख नी दे l
\v 20 बल्कि आस्सा जो तिन्हा वाले लिखी भेजणा चहिए कि स्यों मुर्तिया रे ज्रीए अपवित्र कितिरे खाणे ले बचे, होर व्यभिचार होर गळा घुटिरा मासा ले होर खुना ले परे रैहे l
\v 21 क्यूंकि पुराणे टैमा ले मुस्सा री व्यवस्था री विधि रा पाठ करणे वाळे नगरा – नगरा मन्झ पाए जाहें थे l हर सब्ता रे ध्याड़े मुस्सा री व्यवस्था री विधि रा प्रार्थना सभा मन्झ पाठ हुंदा रैहया l
\s अन्यजातीय विस्वासिया जो चिठी
\p
\v 22 तेबे प्रेरित होर प्राचीने सारी कलीसिया साउगी मिली किन्हें ये फैसला कितेया कि तिन्हा मंझा ले ई कुछ लोका जो छांटी किन्हें मतलब यहूदा जेस जो बरसब्बा बोल्हा ऐं, होर सिलास, जो भाईया मन्झ खास थे; पौलुस होर बरनबासा साउगी अन्ताकिया भेजे जाए l
\v 23 होर तिन्हारे हाथ ये लिखी किन्हें भेज, कि अन्ताकिया होर सुरिया होर किलिकिया रे रैहणे वाळे भाईया जो, जो दूजी जातीया मंझा ले ऐ, प्रेरिता होर प्राचीना जो भाईया रा नमस्कार l
\v 24 आस्से सुणीरा, कि आस्सा मंझा ले बौहत जणे तेथी जाई किन्हें, तुस्सा जो आपणी गल्ला ले डराई दितिरा; होर तुस्सा रे मन उल्ट पुल्ट दितिरे, पर आस्से तिन्हा जो हुक्म नी दितिरा था l
\v 25 इधी कठे आस्से एक मन हुई किन्हें ठीक सम्झेया, कि चुणी रे आदमिया जो आपणे प्यारे बरनबास होर पौलुसा साउगी तुस्सा वाले भेजे l
\v 26 ये ता एहड़े माहणुं ऐ, जिन्हें जे आपणे प्राण आस्सा रे प्रभु यीसू मसीहा रे नांऊआंं रे कठे जोखिमा मन्झ पाई रे l
\v 27 होर आस्से यहूदा होर सिलासा जो भेज्या करहा ऐ, तिन्हा तुस्सा जो आपणे मुंहा ले ये सभ गल्ला दसणी l
\v 28 पवित्र आत्मा जो होर आस्सा जो ये ई ठीक लग्या कि तुस्सा पर इन्हा जरूरी गल्ला रे आलावा होर केसी गल्ला रा भार नी पाया जाए:
\v 29 कि तुस्से मूर्ति पर चढ़ाई रे खाणा ले, खुना ले, गळा घुटी किन्हें मारी रे मासा ले, होर व्यभिचारा ले बची किन्हें रहो l अगर तुस्से इन्हा ले दूर रैहंगे ता तुस्सा रा भला हूणां, सुभकामणां l
\p
\v 30 फेरी स्यों तेथी ले विदा हुई गए होर अन्ताकिया पौहुन्चे, होर तेथी तिन्हें सभा बुलाई होर तिन्हा जो से पत्री देई दिती l
\v 31 पत्री पढ़ी किन्हें तिन्हा जो बड़ा हौसला मिलेया होर तेस उपदेसा री गल्ला ले स्यों बौहत खुस हुए l
\v 32 होर यहूदा होर सीलासे जो आपु भी नबी थे, बौहत प्रवचन दिते होर भाईया जो उपदेस देई किन्हें मजबूत कितेया l
\v 33 स्यों तेथी कुछ टैमा तकरैहे होर भाईए तिन्हा जो सांती किन्हें तिन्हा वाले भेजी दितेया जिन्हें जे तिन्हा जो भेजिरा था l
\v 34 पर सिलासा जो तेथी रैहणां खरा लग्या l
\v 35 होर पौलुस होर बरनबास अन्ताकिया मंझ रही गये; होर बौहत सारे दूजे लोका किन्हें तिन्हें प्रभु रे वचना रा उपदेस देंदे हुए लोका मन्झ सुसमाचार रा प्रचार कितेया l
\s पौलुसा री दूजी प्रचार यात्रा पौलुस होर बरनबासा रे बीचा मन्झ गलतफैहमी
\p
\v 36 कुछ ध्याड़े बाद बरनबासे पौलुसा किन्हें बोल्या, आऊआ, जिन्हा-जिन्हा नगरा मन्झ आस्से प्रभु रे वचना रा प्रचार कितेया, तेथी आपणे भाईया वाले वाप्स चली किन्हें ये देख्हा ऐ किस्यों क्या कुछ करेया करहा ऐ?
\v 37 बरनबास चाहां था कि यहुन्ना जेस जो जे मरकुस भी बोल्हा ऐ, तेस जो तिने आपणे साउगी नीणेरा विचार कितेया l
\v 38 पर पौलुसे तेस जो, जो पंफुलिया मन्झ तिन्हा ले लग हुई गया था, होर कामा पर तिन्हा साउगी नी गया, साउगी नीणा ठीक नी सम्झेया l
\v 39 फेरी एहड़ा टांटा हुएया कि स्यों एक दूजे ले लग हुई गये: होर बरनबास मरकुसा जो लई किन्हें जहाजा पर कुप्रुसा जो चली गया l
\v 40 पर पौलुसे सिलासा जो चुणी लया, होर भाईए तेस जो परमेसरा री दया पर सौंपी किन्हें तेथी ले चली गये l
\v 41 होर कलीसिया जो मजबूत करदे हुए, सुरिया होर किलिकिया ले हुंदे हुए निकळेया l
\c 16
\s पौलुस होर तिमिथियुसा रा साथ
\p
\v 1 फेरी से दिरबे होर लुस्त्रा मन्झ भी गया, होर देखा, तेथी तिमिथियुस नांऊआंं रा एक चेला था, जो केसी विस्वासी यहुदिनी रा म्हठा था, पर तेसरा बाब यूनानी था l
\v 2 से लुस्त्रा होर इकुनियुमा रे भाईया मन्झ इज्जतदार था l
\v 3 पौलुस तिमीथियुसा जो यात्रा पर आपणे साउगी ले जाणा चाहेया था, इधी कठे तिने तेस जो साउगी लई लया होर तिन्हा जगहा पर रैहणे वाळे यहूदीया री वजहा ले तेसरा खतना कितेया; क्यूंकि स्यों सभी जाणहांं ऐं थे कि तेसरा बाब एक यूनानी था l
\v 4 होर नगरा-नगरा जांदे हुए तिन्हें तेथी रे लोका जो तिन्हा नियमा रे बारे मन्झ दस्या जो यरुस्लेमा रे प्रेरिते होर प्राचीने तय कितीरे थे l
\v 5 इस तरहा तेथी री कलीसिया विस्वासा मन्झ मजबूत हुन्दी गई होर गिणती मन्झ रोज बधदी गई l
\s त्रोआसा मन्झ पौलुसा जो दर्सन
\p
\v 6 होर स्यों फ्रुगिया होर ग्लातिया देसा मंझा ले हुई किन्हें गये, होर पवित्र आत्मे तिन्हा जो एसिया मन्झ वचन सुणाणे जो नांह किती l
\v 7 होर तिन्हें मुसिया रे नेडे पौहुंची किन्हें, बितुनिया मन्झ जाणा चाहेया; पर यीसू री आत्मे तिन्हा जो जाणे नी दितेया l
\v 8 इधी कठे स्यों मुसिया ले हुई किन्हें त्रोआस पूजे l
\v 9 होर पौलुसे राती एक दर्सन देख्या कि एक मकिदुनी आदमी खड़ी किन्हें तेस ले अरज करी किन्हें बोल्हा, कि पार उतरी किन्हें मकिदुनिया मन्झ आऊ; होर आस्सा री मदद कर l
\v 10 एस दर्सना जो देखणे ले बाद आस्से झटपट मकिदुनिया जाणा चाहेया, ये समझी किन्हें, कि परमेसरे आस्सा जो तिन्हा जो सुसमाचार सुणाणे रे कठे सादिरा l
\s फिलिप्पी मन्झ लुदिया रा दिल परिवर्तन
\p
\v 11 इस तरहा आस्से त्रोआसा ले पाणी रे रस्ते जाणे रे कठे आपणी किस्तिया खोल्ही दिती होर सीधे समोथ्राके जाई पूजे; फेरी अगले ध्याड़े नियापुलिसा जो चली गये l
\v 12 तेथी ले आस्से फिलिप्पी पूजे, जो मकिदुनिया प्रदेसा रा एक खास नगर होर रोमिया री बस्ती ई; होर आस्से तेस नगरा मन्झ कुछ होर ध्याड़े तक रैहे l
\v 13 फेरी सब्ता रे ध्याड़े आस्से नगरा रे फाटका रे बाहर नदी रे बाढ़े ये समझी किन्हें गये, कि तेथी प्रार्थना करने रे कठे कोई जगहा हूणीं ; होर बैठी किन्हें तिन्हा जनानिया किन्हें जो कठी हुई री थी, तिन्हा किन्हें गल्ला करदे लगे l
\v 14 होर लुदिया नांऊआंं री एक ज्नाने थी जो बैंजनी रंगा रे कपड़े बेचणे वाळी परमेसरा री एक भक्तण थी; से बड़े ध्याना किन्हें आस्सा री गल्ला सुणेया करहा ई थी, प्रभुए तेस्सारे दिला रे द्वार  खोल्ही दिते ताकि जो कुछ पौलुस बोल्या करहा था; से तिन्हा गल्ला पर ध्यान देई सके l
\v 15 आपणे पुरे टब्बरा समेत बप्तिस्मा लैणे ले बाद तिने आस्सा किन्हें ये बोल्दे हुए अरज किती, अगर तुस्से मुंजो प्रभु री सची भक्तण मन्नहां ऐं ता आऊआ होर मेरे घरा रुका; होर से आस्सा जो मन्नाई किन्हें लई गई l
\s पौलुस होर सिलास जेहला मन्झ
\p
\v 16 जेबे आस्से प्रार्थना करणे री जगहा जाया करहा ऐ थे, ता आस्सा जो एक दासी मिली जेस्सा मन्झ भविष्यवाणी करणे वाळी आत्मा थी; होर भविष्यवाणी करी किन्हें आपणे मालका रे कठे बौहत सारा पैसा कमाई किन्हें ल्याहुआं ई थी l
\v 17 से पौलुसा रे होर आस्सा रे पीछे आई किन्हें चिलांदी लगी, कि ये माहणुं परम प्रधान परमेसरा रा दास आ, जो आस्सा जो मुक्ति रे रस्ते री कथा सुणाया करहा l
\v 18 से बौहत ध्याड़े तक एहड़ा ई करदी रही, पर पौलुस दु:खी~ हुई गया, होर मुंह फेरी किन्हें तेस आत्मा किन्हें बोल्या, हांऊ तुजो यीसू नांऊआंं ले हुक्म देहां, कि तेस्सा मंझा ले निकळी जा होर सेतेस ई टैम निकळी गई l
\v 19 जेबे तेस्सा रे मालके देख्या, कि आस्सा री कमाई री आस चली गई, ता तिन्हें पौलुस होर सिलासा जो पकड़ी किन्हें चौका मन्झ प्रधाना वाले खींजी किन्हें लई गये l
\v 20 फेरी स्यों तिन्हा जो न्यायधिसा वाले लई गये होर बोल्या, ये लोक यहूदी ऐ होर आस्सा रे नगरा मन्झ गड़बड़ी फैहलाया करहा ऐ l
\v 21 होर एहड़े रीति रिवाजा री वकालत जिन्हा जो मन्नणा या जिन्हा पर चलणा आस्सा रोमिया रे कठे ठीक नी आ l
\p
\v 22 तेबे भीड़ा रे लोक तिन्हा रे व्रोधा मन्झ कठे हुई किन्हें तिन्हा रे खिलाफ हुई गये; होर न्यायधिसे तिन्हा रे कपड़े फाड़ी किन्हें तुआरी दिते, होर तिन्हा जो बैंत मारणे रा हुक्म दितेया l
\v 23 होर बौहत बैंत ल्गाई किन्हें तिन्हा जो जेहला मन्झ पाई दितेया; होर दरोगा जो हुक्म दितेया, कि तिन्हा री चौकसी रख्या l
\v 24 तिने एहड़ा हुक्म पाई किन्हें तिन्हा जो अंदरले वाळे कमरे मन्झ रख्या होर तिने तिन्हा रे पैर लकड़ी मन्झ कस्सी  दिते l
\s पौलुस होर सिलास जेहला ले छुटी जाहें
\p
\v 25 लगभग आधी राती पौलुस होर सिलास प्रार्थना करी किन्हें परमेसरा रे भजन गाया करहा ऐ थे, होर कैदी तिन्हारी सुणेया करहा ऐ थे l
\v 26 कि इतने मन्झ अचानक बड़ा हिलण हुएया, एथी तक कि जेहला री नींव हिली गई, होर झटपट सभ दरवाजे खुल्ही गये; होर सभी रे बंधन खुल्ही गये l
\v 27 होर दरोगा जागी गया, होर जेहला रे दरवाजे खुल्हे देखी किन्हें समझी गया कि कैदी भगी गये, इधी कठे तिने तलवार काढ़ी किन्हें आपणे आपा जो मारी देणा चाहेया
\v 28 पर पौलुसे जोरा किन्हें बोल्या; आपणे आपा जो कुछ नुक्सान नी पौहुंचा, क्यूंकि आस्से सभ एथी ऐ l
\v 29 होर तिने दिया मंगवाई किन्हें अन्दर गया, होर काम्मदा हुई किन्हें पौलुस होर सिलासा रे पैरा पई गया l
\v 30 होर तिन्हा जो बाहर ल्याई किन्हें बोल्या, हे श्रीमान जी, मुक्ति पाणे रे कठे हांऊ क्या करूँ?
\p
\v 31 तिन्हें बोल्या, प्रभु यीसू मसीह पर विस्वास कर, ता तुध होर तेरे टब्बरा मुक्ति पाणी l
\v 32 होर तिन्हें तेस जो, होर तेसरे सारे घराने रे लोका जो प्रभु रा वचन सुणाया l
\v 33 होर राती तेस ई टैम तिने तिन्हा जो लई जाई किन्हें तिन्हा रे जख्म धोए, होर तिने आपणे सभ लोका समेत झटपट बप्तिस्मा लया l
\v 34 होर तिने तिन्हा जो आपणे घरा मन्झ लई जाई किन्हें, तिन्हा रे साम्हणें खाणा रख्या होर सारे टब्बरा समेत परमेसरा पर विस्वास करी किन्हें खुसी मनाई l
\v 35 जेबे ध्याड़ा सुरहु हुएया तेबे न्यायधिसे पैहरादारा जो तेथी भेज्या कि तिन्हा माहणुंआं जो छाडी देआ l
\v 36 दरोगे ये गल्ला पौलुसा किन्हें बोली दिती, कि न्यायधिसे तुस्सा जो छाडणे रा हुक्म देई दितीरा, इधी कठे निकळी किन्हें सांति किन्हें चली जाऊआ l
\p
\v 37 पर पौलुसे तिन्हा किन्हें बोल्या, कि आस्से जो रोमी माहणुं ऐ, दोसी ठैहराए बगैर, लोका रे साम्हणें मारेया, होर जेहला मन्झ पाया, होर एभे चुपके-चुपके स्यों आस्सा जो बाहर भेजी देणा चाहें, पक्का एहड़ा नी हूणां ; हूणां ता ये चहिए कि स्यों आपु आई किन्हें आस्सा जो बाहर काढे l
\v 38 पैहरेदारे ये गल्ला न्यायधीसा किन्हें बोली दिती, होर स्यों ये सुणी किन्हें कि ये रोमी ऐ, डरी गये l
\v 39 होर तिन्हें आई किन्हें स्यों मन्नाई लये, होर बाहर लई जाई किन्हें अरज किती कि स्यों नगरा ले चले जाए l
\v 40 स्यों जेहला ले निकळी किन्हें लुदिया रे घरा जो चली गये, होर भाईया किन्हें मिली किन्हें तिन्हा जो सांति दिती, होर चली गए l
\c 17
\s थिस्सलुनीके नगरा मन्झ
\p
\v 1 फेरी स्यों अम्फिपुलिस होर अपुल्लोनिया हुई किन्हें थिस्सलुनिके मन्झ आए जेथी यहूदिया रा एक आराध्नालया था l
\v 2 होर पौलुस आपणे रवाजा रे मुताबक तिन्हा वाले चली गया, होर तीन सब्ता रे ध्याड़े पवित्र सास्त्रा ले तिन्हा किन्हें बैहस करदा रैहया l
\v 3 होर तिन्हा रा मतलब खुल्ही किन्हें समझाहां था, कि मसीह जो दुःख उठाणा, होर मरीरे मंझा ले जीउंदे हूणां जरुरी था; होर ये ई यीसू जेसरी मैं तुस्सा जो कथा सुणाहांं, मसीह आ l
\p
\v 4 तिन्हा मंझा ले कुछ लोक सैहमत हुई गये, पौलुस होर सिलासा रे मता मन्झ मिली गये; होर परमेसरा ले डरने वाळे अनगिनित यूनानी भी तिन्हा मन्झ मिली गये; इन्हा मन्झ बौहत सारी खास जनानिया भी मिली गई l
\v 5 पर यहुदिये डाहा किन्हें भहरी किन्हें बजारू लोका मंझा ले कई बुरे माहणुंआं जो आपणे साउगी म्लाई लया, होर भीड़ ल्गाई किन्हें नगरा मन्झ हुल्लड़ म्चांदे लगे, होर यासोना रे घरा पर धावा बोली दितेया होर ये किसिस करदे लगे कि किहां नी किहां पौलुस होर सिलासा जो लोका रे साम्हणें लई आए l
\v 6 पर जेबे तिन्हा जो स्यों नी मिले, ता चिल्लाई किन्हें यासोना होर बौहत सारे भाईया जो नगरा रे हाकमा रे साम्हणें खींजी किन्हें ल्यान्दे, कि ये लोक जिन्हें जे सारी दुनिया मन्झ उथल पुथल मचाई रखिरी, होर एबे एथी भी आई गईरे l
\v 7 होर यासोने इन्हा जो बड़ी इज्जता किन्हें आपणे घरा रखिरा, होर ये सभ के सभ ये बोल्हा ऐ कि यीसू राजा आ, कैसरा रे हुकमा रा वरोध करहा ऐ l
\v 8 तिन्हें लोका जो होर नगरा रे हाकमा जो ये सुणाई किन्हें डराई दितेया l
\v 9 होर तिन्हें यासोन होर बाकी लोका किन्हें जमानत लई किन्हें तिन्हा जो छाडी दितेया l
\s बिरिया नगरा मन्झ
\p
\v 10 भाईया जो झटपट रातो रात पौलुस होर सिलासे बिरिया मन्झ भेजी दितेया; होर स्यों तेथी पौहुंची किन्हें यहूदिया रे आराधनालया मन्झ गये l
\v 11 ये लोक ता थिस्सलुनिके रे यहूदिया ले भी खरे थे होर तिन्हें बड़ी लगना किन्हें वचन मन्नेया, होर हर रोज पवित्र सास्त्रा मन्झ छानबीण करदे रैहे कि ये गल्ला जो पौलुसे दसी क्या स्यों सची ई कि नी?
\v 12 इधी कठे तिन्हा मंझा ले बौहतिए, होर तिन्हा साउगी इज्जतदार यूनाना री ज्नाने होर मर्ध विस्वास कितेया l
\v 13 पर जेबे थिस्सलुनिके रे यहुदी जाणी गये, कि पौलुस बिरिया मन्झ भी परमेसरा रा वचन सुणाहांं, ता स्यों तेथी भी आई पूजे होर लोका जो भड़कान्दे होर हलचल म्चांदे लगे l
\v 14 तेबे भाईए झटपट पौलुसा जो भेजी दितेया, कि जितना दूर हुई सके द्रयाऊआ रे बाढ़े चली जाए; पर सिलास होर तिमीथियुस तेथी रही गये l
\v 15 पौलुसा जो लई जाणे वाळे लोके से एथेंसा पुजाई दितेया होर सिलास होर तिमीथियुसा रे कठे ये हुकम दितेया कि स्यों भी जल्दी-जल्दी तेस वाले आई जाए l
\s एथेंस नगरा मन्झ
\p
\v 16 जेबे पौलुस एथेंसा मन्झ तिन्हा रा इन्तजार करेया करहा था, ता नगरा जो मूर्ति किन्हें भहरी रा देखी किन्हें तेसरा मन फुख्ही गया l
\v 17 इधी कठे से आराधनालया मन्झ यहूदिया होर भक्ता किन्हें होर चौका मन्झ जो लोक मिल्हा ऐ थे, तिन्हा किन्हें हर रोज बैहस करहा था l
\v 18 तेबे इपिकुरी होर स्तोईकी विद्धान भी तेस किन्हें बैहस करदे लगे, होर तिन्हा मन्झा ले कुछ लोके बोल्या, ये बकवास करणे वाळा क्या बोल्हा? पर होरिये बोल्या; कि से दूजे केसी होरी देवते रा प्रचारक लग्हा, क्यूंकि से यीसू रा, होर पुनरुत्थाना रा सुसमाचार सुणाया करहा था l
\v 19 तेबे स्यों तेस जो आपणे साउगी अरियुपगुसा री सभा मन्झ लई गये होर पुछेया, क्या आस्से जाणी सक्हा ऐं, कि ये नंऊआं मत जो तू सुणाया करहा, क्या आ?
\v 20 क्यूंकि तू नौखी गल्ला आस्सा जो सुणाया करहा, इधी कठे आस्से जाणना चाहें कि इन्हा रा मतलब क्या आ?
\v 21 इधी कठे कि सभ एथेंसा रे लोक होर जो परदेसी तेथी रैंहयांं थे नौंई-नौंई गल्ला बोलणे होर सुणने रे अलावा होर केसी कामा मन्झ टैम नी काढ़दे थे l
\s अरियुपगुसा री सभा मन्झ पौलुसा रा भाषण
\p
\v 22 तेबे पौलुसे अरियुपगुसा रे साम्हणें खड़े हुई किन्हें बोल्या, हे एथेंसा रे लोको! हांऊ देख्या करहा कि तुस्से हर गल्ला मन्झ बड़े धर्मी ऐ l
\v 23 क्यूंकि मैं घुमदे फिरदे हुए तुस्सा रे पूजा पाठ करणे री चीजा जो देख्या करहा था, ता एक एहड़ी बेदी भी मिली, जेस पर ये लिखीरा था, कि “अनजाने ईश्वरा रे कठे ” इधी कठे जेसरी जे तुस्से बगैर जाणे प्छयाणे पूजा करहा ऐ, हांऊ तुस्सा जो तेसरा वचन सुणाहांं l
\v 24 जिने परमेसरे धरती होर जो कुछ एस संसारा मन्झ आ सभ कुछ बणाईरा, से स्वर्ग होर धरती रा माल्क हुई किन्हें हाथा रे बणाईरे मंदरा मन्झ नी रैहन्दा l
\v 25 तेस जो केसी चीजा री कमी नी ई, इधी कठे से माहणुं रे हाथा री सेउआ रा मौहताज नी आ, क्यूंकि से ता आपु ई सभी जो जींदगी होर साह होर सब कुछ देहां l
\v 26 एक ई माहणुं ले तिने माहणुंआं री सभ जातिया बणाई ताकि स्यों सारी धरती पर बसी जाए होर तिने ई लोका रा टैम तय कितेया होर तेस जगहा री, जेथी जे स्यों रैंहयांं ऐ, सीमा बान्ही दिती l
\v 27 ताकि स्यों तेस जो टोळी सके, हुई सक्हा कि स्यों तेस जो टोळी किन्हें तेस तक पौहुंची सक्हा ऐ; तेबे बी से आस्सा मंझा ले केसी ले भी दूर नी आ l
\v 28 क्यूंकि तेस मन्झ ई आस्से जीउंदे ऐ, होर चलदे फिरदे, होर तेस मन्झ ई आस्सा री पैहचान ई; ठीक इस तरहा इहां ई कुछ कविये आपणे आप बोलिरा; क्यूंकि आस्से भी तेसरे बच्चे ऐ l
\v 29 परमेसरा रे बच्चे हुणे रे नाते आस्सा जो कधी ये सोचणा नी चहिए कि परमेसरा अस्तित्व सोने री, चांदी री या पात्थरा री बणी री माहणुंआं री कल्पना या कारीगरा रे हाथा ले बणी री केसी मूर्ति साहीं आ l
\v 30 इधी कठे परमेसरे अज्ञानता रे युगा जो नजर अंदाज करी किन्हें एबे हर जगहा सभ माहणुंआं जो मन फिराणे रा हुकम देहां l
\v 31 क्यूंकि तिने एक ध्याड़ा तय कितिरा, जेबे तेस आपणे नियुक्त कितीरे एक माहणुं रे ज्रीए धर्मा किन्हें संसारा रा न्याय करणा,तेस जो मरीरे मन्झा ले जीउंदा करी किन्हें, तिने सभी जो एस गल्ला रा सबूत दितेया l
\p
\v 32 जेबे तिन्हें मरीरे मंझा ले जीउंदे हुणे री गल सुणी ता तिन्हा मंझा ले कुछ ता तेसरी हास्सी डूआन्दे लगे पर कुछ लोके बोल्या, आस्से एस बारे मन्झ तेरा प्रचार फेरी कधी दबारा सुणघे l
\v 33 इधी कठे पौलुस तिन्हा मंझा ले उठी किन्हें बाहर चली गया l
\v 34 पर कई माहणुं तेस साउगी मिली गये, होर विस्वास कितेया, जिन्हा मन्झ अरियुपगुस रा सदस्य दियुनुसियुस था, होर दमरिस नांऊआंं री एक ज्नाने होर तिन्हा साउगी होर भी बाकीलोक थे l
\c 18
\s कुरुन्थी नगरा मन्झ
\p
\v 1 एता ले पौलुस एथेंसा जो छाडी किन्हें कुरिन्थियुसा जो चली गया l
\v 2 तेथी से पुन्तुसा रा निवासी अक्विला नांऊआंं रे एक यहूदी किन्हें मिलेया; जो नंऊआं-नंऊआं आपणी लाड़ी प्रिसकिल्ला साउगी इतालियाले आईरा था, क्यूंकि क्लौदियुसे सभ यहूदिया जो रोमा ले निकळी जाणे रा हुकम दितिरा था, इधी कठे पौलुस तिन्हा वाले चली गया l
\v 3 होर तिन्हारा काम धंधा एक ई था इधी कठे से तिन्हा साउगी रैहया होर काम करदा लग्या होर स्यों तम्बू बनाणे रा काम करहा ऐ थे l
\v 4 होर से हर एक सब्ता रे ध्याड़े आराधनालया मन्झ बैहस करी किन्हें यहूदिया होर युनानिया जो समझाणें रा जतन करहा था l
\v 5 जेबे सिलास होर तिमीथियुस मकिदुनिया ले आए, ता पौलुसे आपणा सारा टैम वचना रे प्रचारा मन्झ ल्गाई रखिरा था, से यहूदिया जो गुआही देई किन्हें साबित करहा था कि यीसू ई मसीह आ l
\v 6 पर जेबे स्यों व्रोध होर निंदा करदे लगे, ता तिने आपणे कपड़े झाड़ी किन्हें तिन्हा किन्हें बोल्या; तुस्सा रा खून तुस्सा रे सिरा पर रहे; हांऊ निर्दोष आ, एबे मुंजो कोई सरोकार नी आ, एबे मां दूजी जातिया वाले चली जाणा l
\p
\v 7 होर तेथी ले चली किन्हें से तीतुस युस्तुस नांऊआंं रे एक परमेसरा रे भक्ता रे घरा मन्झ आया; जेसरा घर आराधनालया साउगी बणीरा था l
\v 8 तेबे आराधनालया रे मुखिए क्रिस्पुसे आपणे सारे टब्बरा समेत प्रभु पर विस्वास कितेया; होर बौहत सारे कुरिन्थी सुणी किन्हें विस्वास ल्याए होर बप्तिस्मा लया l
\v 9 होर प्रभुए राती दर्सना रे ज्रीए पौलुसा किन्हें बोल्या, डर नी, पर बोल्दा रैह होर चुपचाप मत हो l
\v 10 क्यूंकि हांऊ तेरे साउगी आ; इधी कठे तेरे पर हमला करी किन्हें कोई भी तुजो नुकसान नी पौहुन्चाई सक्दा क्यूंकि एस नगरा मन्झ मेरे बौहत सारे लोक ऐ l
\v 11 इधी कठे पौलुस तेथी डेढ़ साला तक परमेसरा रे वचना री सिक्षा तिन्हा जो देंदा रैहया l
\v 12 जेबे अखाया रा राज्यपाल गल्लियो था तेबे ई यहूदीये एक जुट हुई किन्हें पौलुसा पर धावा बोली दितेया होर तेस जो पकड़ी किन्हें अदालता मन्झ लई गये l
\v 13 होर बोल्दे लगे, ये आदमी लोका जो परमेसरा री पूजा एहड़े ढंगा किन्हें करणे रे कठे बैहकाया करहा जो व्यवस्था रे खिलाफ ई l
\p
\v 14 पर जेबे पौलुस बोलणे ई वाळा था; ता गल्लिये यहूदिया किन्हें बोल्या, हे यहुदियो, अगर ये कुछ अन्याय या दुष्टता री गल्ला हुन्दी ता ठीक था कि हांऊ तुस्सा री सुणदा l
\v 15 पर अगर ये बैहस सिर्फ सब्दा, होर नांऊआंं, होर तुस्सा री व्यवस्था रे बारे मन्झ ई, ता तुस्से ही जाणा; क्यूंकि हांऊ इन्हा गल्ला रा न्यायी नी बणना चाह्न्दा l
\v 16 होर तिने तिन्हा जो न्याय आसना या अदालता ले बाहर काढ़ी दितेया l
\v 17 तेबे सभ लोके आराधनालया रा मुखिया सोस्थिनेसा जो पकड़ी किन्हें न्याय आसना रे साम्हणें मारेया; पर गल्लिये इन्हा गल्ला री कुछ भी फिकर नी किती l
\s अन्ताकिया मन्झ वाप्स आऊणा
\p
\v 18 इधी कठे पौलुस बौहत ध्याड़े तक तेथी रैहया, तेता ले बाद से भाईया ले विदा हुएया होर तिने किंख्रिया मन्झ आपणे सिर मुंडवाये क्यूंकि तिने मन्नत मांगी री थी; होर से जहाजा पर सीरिया जो चली गया होर तेस साउगी प्रिसकिल्ला होर अक्विला थे l
\v 19 फेरी तिने इफिसुसा मन्झ पौहुंची किन्हें तिन्हा जो तेथी छाडी दितेया, होर आपु ई आराधनालया मन्झ जाई किन्हें यहूदिया किन्हें बैहस करदा लग्या l
\v 20 जेबे तिन्हें तेस ले अरज किती, कि आस्सा साउगी कुछ होर ध्याड़े तक रही जा, ता तिने नी मन्नेया l
\v 21 पर ये बोली किन्हें तिन्हा ले विदा हुएया, कि अगर परमेसरे चाहेया ता मां तुस्सा वाले दबारा आऊणा; तेबे से इफिसुसा ले जहाजा पर सवार हुई किन्हें तेथी ले चली गया l
\v 22 होर कैसरिया मन्झ उतरी किन्हें यरुस्लेमा जो चली गया, होर फेरी तिने कलीसिया रे लोका किन्हें मुलाकात किती होर फेरी अन्ताकिया जो चली गया l
\s पौलुसा री त्रीजी प्रचार यात्रा
\p
\v 23 होर तेथी कुछ टैम बिताणे ले बाद से विदा हुएया होर ग्लातिया होर फ्रुगिया रे इल्लाके मन्झ एक जगहा ले दूजी जगहा तक सफर करदे हुए सभी चेल्या जो मजबूत करदा फिरेया l
\s इफिसुस नगरा मन्झ अपुल्लोस
\p
\v 24 फेरी अपुल्लोस नांऊआंं रा एक यहूदी जेसरा जन्म सिकंदरिया मन्झ हुईरा था, जो विद्धान माहणुं था होर पवित्र सास्त्रा जो भली भांति जाणहांं था, से इफिसुसा मन्झ आया l
\v 25 तिने प्रभु रे रस्ते री सिक्षा पाई री थी, होर मन ल्गाई किन्हें यीसू रे बारे मन्झ ठीक-ठीक सुणाहां होर सिखाहां था, पर से सिर्फ यहुन्ना रे बप्तिस्मा रे बारे मन्झ जाणहांं था l
\v 26 से आराधनालया मन्झ न्डरे हुई किन्हें बोल्दा लग्या, पर प्रिसकिल्ले होर अक्विले तेसरी गल्ला सुणी किन्हें, तेस जो आपणे वाले ल्याई किन्हें होर परमेसरा रा रस्ता तेस जो होर भी ठीक-ठीक समझाई दितेया l
\p
\v 27 होर जेबे तिने तय कितेया कि पार जाई किन्हें अखाया जो जाए ता भाईए तेस जो हिम्मत देई किन्हें चेलेया जो लिख्या कि स्यों तेस किन्हें ठीक तरहा ले मिले, होर तिने तेथी पौहुंची किन्हें तिन्हारी बड़ी मदद किती जिन्हें जे परमेसरा री दया ले विस्वास कितेया था l
\v 28 क्यूंकि सास्त्रा ले ये साबित करदे हुए कि यीसू ई मसीह आ, तिने यहूदिया जो जनता रे बीचा मन्झ जोरदार बैहस करी किन्हें तिन्हा जो निरुतर करी दितेया l
\c 19
\s इफिसुस नगरा मन्झ पौलुस
\p
\v 1 होर जेबे अपुल्लोस कुरिन्थुसा मन्झ था, ता पौलुस सारे देसा ले हुई किन्हें इफिसुसा मन्झ आया, होर कई चेल्या जो देखी किन्हें l
\v 2 तिन्हा किन्हें बोल्या; क्या तुस्से विस्वास करदे टैमा पवित्र आत्मा पाई? तिन्हें तेस किन्हें बोल्या, आस्से ता पवित्र आत्मा रे बारे मन्झ सुणी रा भी नी आ l
\v 3 तिने तिन्हा किन्हें बोल्या, ता फेरी तुस्से केसरा बप्तिस्मा लया? तिन्हें बोल्या, यहुन्ना रा बप्तिस्मा l
\v 4 पौलुसे बोल्या; यहुन्ने ये बोली किन्हें मन फिराऊआ रा बप्तिस्मा दितेया, कि जो मेरे बाद आऊणे वाळा आ, तेस पर मतलब यीसू पर विस्वास करणा l
\p
\v 5 ये सुणी किन्हें तिन्हें प्रभु यीसूए रे नांऊआंं रा बप्तिस्मा लया l
\v 6 होर जेबे पौलुसे तिन्हा पर हाथ रख्या, ता तिन्हा पर पवित्र आत्मा उतरेया, होर स्यों अन्य-अन्य भाषा बोल्दे होर भविष्यवाणी करदे लगे l
\v 7 होर स्यों सारे कुल मिलाई किन्हें लगभग बारा आदमी थे l
\v 8 होर से आराधनालया मन्झ जाई किन्हें तीन म्हीने तक निडर हुई किन्हें बोल्दा रैहया, होर परमेसरा रे राजा रे बारे मन्झ बैहस करदा होर समझान्दा रैहया l
\v 9 पर तिन्हा मंझा ले कुछ लोक बौहत हठी थे तिन्हें विस्वास करणे ले नाह करी दिती होर लोका रे साम्हणें एस रस्ते जो भला बुरा बोल्दे लगे, होर से आपणे चेले जो आपणे साउगी लई किन्हें तिन्हा ले लग हुई गया, होर सेतरन्नुसा रेस्कूला मन्झ हर रोज विचार विमर्श करदा लग्या l
\v 10 दो साल तक एहड़ा ई हुंदा रैहया; एथी तक कि आसिया रे निवासी क्या यहूदी क्या यूनानी सभीए प्रभु रा वचन सुणेया l
\p
\v 11 होर परमेसर पौलुसा रे हाथा ले सामर्था रे नौखे काम दस्हा था l
\v 12 एथी तक कि तेसरे रुमाल होर अंगोछा ब्मारा वाले लई जाहें थे होर तिन्हारी ब्मारिया चली जाहीं थी, होर दुष्ट आत्मा तिन्हा मंझा ले निकळी जाहीं थी l
\v 13 पर कुछ यहूदी लोक, जो दुष्ट आत्मा तुआरदे हुए ओरे परे घुमदे फिरदे रैहें थे; स्यों एहड़ा करदे लगे कि जिन्हा लोका मन्झ दुष्ट आत्मा समाई री थी, तिन्हा पर प्रभु यीसू रे नांऊआंं रा इस्तेमाल करणे री कोसिस करदे होर बोल्दे लगे, हांऊ तुस्सा जो तेस यीसू मसीह रे नांऊआंं रा जेसरा प्रचार जे पौलुस करहा, हुक्म देहां;
\v 14 एक स्कीवा नांऊआंं रे यहूदी माहयाज्का रे सात म्ह्ठे थे जो एहड़ा ई करहा ऐ थे l
\p
\v 15 पर दुष्ट आत्मे जबाब दितेया, कि यीसू जो ता हांऊ जाणहांं ई, होर पौलुसा जो भी पछ्याणा ई, पर तुस्से कुणहें?
\v 16 होर तिने माहणुं ऐ जेस मन्झ जे दुष्ट आत्मा थी; तिन्हा पर झपटी किन्हें स्यों काबू करी लये, होर तिन्हा पर एहड़ा उपद्रव कितेया, कि स्यों नांगे होर घायल हुई किन्हें तेस घरा ले भगे l
\v 17 होर ये गल इफिसुसा रे निवासी यहूदी होर यूनानी भी सभ कुछ जाणी गये, होर तिन्हा सभी पर डर छाई गया; होर प्रभु यीसू रे नांऊआंं री जै-जै कार हुई l
\v 18 जिन्हें विस्वास कितेया था, तिन्हा मंझा ले बौहुतिए आई किन्हें आपणे-आपणे कामा जो मनी लया होर प्रगट कितेया l
\v 19 होर जादू करणे वाळेया मंझा ले बौहत जणे आपणी-आपणी पोथिया कठी करी किन्हें सभी रे साम्हणें फुखी दिती; होर जेबे तिन्हारी कीमत जोड़ी ता स्यों कताबा पन्ज्याह हजारा री निकळी l
\v 20 इस तरहा प्रभु रा वचन बौहत सामर्था किन्हें फैह्ल्दा चली गया l
\p
\v 21 जेबे ये गल्ला हुई बैठी, ता पौलुसे आत्मा मन्झ ये फैसला कितेया कि मकिदुनिया होर अखाया ले हुई किन्हें यरुस्लेमा जो चली जांऊ, होर बोल्या, कि तेथी जाणे ले बाद मुंजो रोम भी जाणा जरुरी आ l
\v 22 तिने तिमीथियुस होर इरास्तुस नांऊआंं रे दो सेवादारा जो तेसरी सेऊआ करहा ऐ थे, मकिदुनिया मन्झ भेजी किन्हें आपु कुछ ध्याड़े तक आसिया मन्झ रही गया l
\s इफिसुस नगरा मन्झ उपद्रव
\p
\v 23 तेस टैम एस पन्था रे बारे मन्झ बड़ा हुल्लड़ हुएया l
\v 24 क्यूंकि तेथी देमेत्रियुस नांऊआंं रा एक सन्यार जो चांदी रा काम करहा था; से अरतिमिसा रे चांदी रे मंदर बणवाई किन्हें कारीगरा जो बौहत काम दिलाया करहा था l
\v 25 तिने तिन्हा जो, होर एहड़ी चीजा रे कारीगरा जो कठे करी किन्हें बोल्या; हे माहणुंओं, तुस्से जाणहांं ऐ, कि एस कामा मन्झ आस्सा जो कितना पैसा मिल्हा आ l
\v 26 होर तुस्से देख्हा होर सुणहांं ऐ, कि सिर्फ इफिसुसा मन्झ नी, पर सारे आसिया मन्झ ये बोली किन्हें इने पौलुसे बौहत लोका जो समझाया होर भरमाई किन्हें बदली भी दिते, कि जो हाथा री कारीगरी ई, स्यों इस्वर नी ऐ l
\v 27 होर एबे सिर्फ एस गल्ला रा डर नी आ, कि आस्सा रे काम धंधे री इज्जत चली जाणी; पर ये भी कि म्हान देबी अरतिमिसा रा मंदर भी बेकार समझी जाणा होर जेस जो सारा आसिया होर संसार पुज्हा, एता रा महत्व भी जांदा रैहणां l
\p
\v 28 स्यों ये सुणी किन्हें गुस्से किन्हें भहरी गए, होर चिल्लाई-चिल्लाई किन्हें बोल्दे लगे, “इफिसुसा री अरतिमिस म्हान ई ” l
\v 29 होर सारे नगरा मन्झ बड़ा हाल्ला पया; होर लोके मकिदुनिया ले आईरे गयुस होर अरिस्तर्खुस जो, जो पौलुसा साउगी सफर करेया करहा ऐ थे, पकड़ी लया, होर तिन्हा जो रंगसाला मन्झ लई किन्हें दौड़े l
\v 30 पौलुस लोका रे साम्हणें जाणा चाहां था, पर चेले तेस जो जाणे नी दितेया l
\v 31 आसिया रे हाकमा मंझा ले कुछ तेसरे दोस्ते तेस वाले संदेसा भेज्या, होर अरज किती, कि रंगसाला मन्झ जाई किन्हें जोखम नी उठाणा l
\v 32 एबे देखा कोई कुछ चिल्लाया करहा था ता कोई कुछ, क्यूंकि सारी सभा मन्झ खलबली मचीरी थी, होर बौहत सारे लोक ता ये जाणदे भी नी थे, कि आस्से केस रे कठे हुईरे l
\v 33 तेबे तिन्हें सिकंदरा जो, जेस जो यहूदिया खड़ा कितिरा था, भीड़ा मंझा ले अगे कितेया, होर सिकंदरे आपणे हाथा किन्हें इसारा करी-करी किन्हें लोका रे साम्हणें बचाव पक्ष रखणा चाहेया l
\v 34 पर जेबे तिन्हें जाणी लया कि से यहूदी आ, ता स्यों सभ के सभ कोई दो घंटे तक एक ताना मन्झ चिलान्दे रैहे, “इफिसुसा री देबी अरतिमिस म्हान ई ” l
\p
\v 35 तेबे नगरा रे मंत्रीए लोका जो सांत करी किन्हें बोल्या; हे इफिसियो, ये कुण नी जाणदा, कि इफिसियो रा नगर बड़ी देबी अरतिमिसा रे मंदर, होर ज्यूसा री तरफा ले पईरी मुरता रा टैहलुआ आ l
\v 36 क्यूंकि इन्हा गल्ला ले इन्कार नी करी सकदे; इधी कठे तुस्सा जो सांत रैहणां चहिए होर बगैर सोच विचारे कुछ नी करणा चहिए l
\v 37 क्यूंकि तुस्से यूँ माहणुं पकड़ी किन्हें एथी ल्यान्दिरे, जेब्की इन्हें ना ता कोई मंदर लुटेया होर ना ई आस्सा री देबी रा अपमान कितिरा l
\v 38 फेरी भी देमेत्रियुस होर तेसरे साथी कारिगिरा जो केसी रे खिलाफ कोई शिकायत ई ता अदालत खुल्ही ई, होर हाकम भी मौजूद ऐ; तेथी स्यों एक दूजे पर मुकद्दमा चलाई सक्हा ऐ l
\v 39 पर अगर तुस्से एता ले ज्यादा जाणना चाहें ता तेता रा फैसला आम सभा मन्झ कितेया जाणा l
\v 40 क्यूंकि आज के झगड़े री वजहा ले आस्सा पर दोष लगणे रा डर आ, एस दंगे रे कठे आस्सा वाले कोई भी कारण नी आ, जेस ले आस्से एस जो ठीक ठैहराई सके l
\v 41 होर ये बोली किन्हें तिने सभा जो भेजी दितेया l
\c 20
\s मकिदुनिया, यूनान होर त्रोआसा मन्झ पौलुस
\p
\v 1 जेबे हुल्लड़ थम्ही गया, ता पौलुसे चेले जो सादी किन्हें समझाया, होर तिन्हा ले विदा हुई किन्हें मकिदुनिया वखा जो चली गया l
\v 2 होर तेस सारे देसा मन्झ हुई किन्हें होर तिन्हा जो बौहत समझाई किन्हें, से युनाना मन्झ आया l
\v 3 से तेथी तीन म्हीने तक रुकेया होर से पाणी रे रस्ते ले हुई किन्हें सीरिया जो जाणे ही वाळा था पर तिने ये जाणी किन्हें कि यहूदीये तेस जो मारणे री योजना बनाई रखिरी; इधी कठे तिने फैसला कितेया कि से मकीदुनिया जो वाप्स आई जाए l
\v 4 बिरिया रे पुर्रुसा रा म्हठा सोपत्रुस होर थिस्स्लुनिकियो मन्झ से अरिस्तर्खुस होर सिकुन्दुस होर आसिया रा तुखिकुस होर त्रफिमुस आसिया तक तेस साउगी थे l
\v 5 ये लोक ता पैहले ई चली गये होर त्रोआसा मन्झ आस्सा रा इंतजार करेया करहा ऐ थे l
\v 6 बगैर खमीरा रा रोटी रे ध्याड़े ले बाद आस्से फिलिप्पी ले जहाजा पर चहढ़ी किन्हें चली पये होर पांज ध्याड़े ले बाद त्रोआसा मन्झ तिन्हा किन्हें जाई मिले, होर सात ध्याड़े तक तेथी रैहे l
\s त्रोआसा मन्झ यूतुखुस जीउंदा हुई जाहां
\p
\v 7 हफ्ते रे पैहले ध्याड़े जेबे आस्से रोटी तोड़ने रे कठे, कठे हुए, ता पौलुसजो दूजे ध्याड़े जाणे वाळा था, ता तिने तिन्हा किन्हें गलबात किती होर आधी राता तक गल्ला करदा रैहया l
\v 8 उपरली कोठरी मन्झ जेथी आस्से सभ कठे हुईरे थे, तेथी बौहत सारे दीये भख्ही रे थे l
\v 9 तेथी युतुखुस नांऊआंं रा एक जुआन ताकि प्र्याहले बैठी रा था; से भारी निन्द्रा मन्झ डुबिरा था l जेबे पौलुस बौहत देरा तक लगातार बोल्दा रैहया, ता से जुआन निन्द्रा रे झुलारे किन्हें त्रीजी मंजला ले थाले पई गया, होर तिन्हें से मरीरी हालता मन्झ चकेया l
\v 10 पर पौलुसे उतरी किन्हें तेस किन्हें लिपटी गया, होर गले लगी किन्हें बोल्या, डरा नी, क्यूंकि तेसरी जान तेस मन्झ ई l
\v 11 होर ऊपर जाई किन्हें रोटी तोड़ी होर खाई किन्हें बौहत देरा तक तिन्हा किन्हें गल्ला करदे रैहया, भ्याग हुणे ई वाळी थी; तेबे पौलुस तिन्हा ले विदा हुई गया l
\v 12 होर स्यों तेस जुआन म्हठे जो जीऊन्दा घरा लई आए, होर तिन्हा जो बौहत राहत मिली l
\s त्रोआसा ले मिलेतुसा तका रा सफर
\p
\v 13 आस्से जहाजा पर पैहले ले ई पौहुंची गये होर अस्सुसा जो चली पये; तेथी पौलुस आस्सा जो जहाजा पर लई जाणे वाळा था, तिने एहड़ी ई योजना बणाईरी थी; से आपु पैदल आऊणा चाहां था l
\v 14 से जेबे अस्सुसा मन्झ आस्सा किन्हें मिलेया ता आस्से से जहाजा मन्झ चढ़ाया होर आस्से मितुलेने मन्झ आए l
\v 15 होर तेथी ले जहाजा पर चढ़ी किन्हें आस्से दूजे ध्याड़े खियुसा रे साम्हणें पूजे, होर अगले ध्याड़े सामुसा मन्झ आई गये, फेरी एक ध्याड़े ले बाद आस्से मिलेतुसा मन्झ पौहुंचे l
\v 16 क्यूंकि पौलुस जेथी तक हुई सके पिन्तेकुस्ता रे ध्याड़े तक यरुस्लेमा मन्झ पूजने रा छोड़ करेया करहा था, इधी कठे तिने फैसला कितेया कि तेस इफिसुसा मन्झ रुके बगैर अगे चली जाणा, ताकि तेस जो आसिया मन्झ देर नी लगे; क्यूंकि तेज्हो बड़ी जल्दी पईरी थी; कि अगर हुई सके, ता तेसरा पिन्तेकुसा रा ध्याड़ा यरुस्लेमा मन्झ कटी सके l
\s इफिसुसा रे प्राचीना जो उपदेस
\p
\v 17 होर तिने मिलेतुसा ले इफिसुसा मन्झ ये संदेस भेज्या, होर कलीसिया रे प्राचीना जो तेथी सादेया l
\v 18 होर जेबे स्यों तेस वाले आए, ता तिन्हा किन्हें बोल्या, तुस्से जाणहांं ऐं, कि पैहले ई ध्याड़े ले जेबे हांऊ आसिया मन्झ पुजेया, हांऊ हर टैम तुस्सा साउगी किहां रैहया?
\v 19 मतलब बड़े दीन हुई किन्हें, होर आंसू बहाई-बहाई किन्हें, होर तिन्हा परीक्षा मंझा ले जो यहूदिया री साजिसा री वजहा ले मेरे पर आई; हांऊ प्रभु री सेउआ करदा ई रैहया l
\v 20 होर जो-जो गल्ला तुस्सा रे फायदे री ई थी, तिन्हा जो दसणे होर लोका रे साम्हणें होर घरा-घरा जाई किन्हें सिखाणे ले कधी नी झिझ्केया l
\v 21 पर यहूदिया होर युनानिया रे साम्हणें गुआही देंदा रैहया, कि परमेसरा वखा जो मन फेरणा, होर आस्सा रे प्रभु यीसू मसीह पर विस्वास करणा चहिए l
\v 22 होर एबे देखा, हांऊ आत्मा मन्झ बन्धिरा यरुस्लेमा जो जाहां, होर नी जाणदा, कि तेथी मुंजो पर क्या-क्या बीतणा?
\v 23 सिर्फ ये कि पवित्र आत्मा हर नगरा मन्झ गुआही देई-देई किन्हें मेरे किन्हें बोल्हा, कि बंधन होर क्लेस तेरे कठे त्यार आ l
\v 24 पर मेरे कठे, मेरे प्राणा री कोई जो कीमत नी ई; मैं ता बस तेस दौड़ा जो होर सेउआ जो पूरी करणा चाहां; जो मैं परमेसरा री दया रे सुसमाचारा पर गुआही देणे रे कठे परमेसरा ले पाईरी थी l
\p
\v 25 होर एबे देखा, हांऊ जाणहांं, कि तुस्से सभ जिन्हा मंझा ले हांऊ परमेसरा रे राजा रा प्रचार करदा फिरेया, मेरा मुंह दबारा कधी देखी नी पाणा l
\v 26 इधी कठे आज हांऊ तुस्सा रे साम्हणें घोषणा करहा कि तुस्सा मंझा ले केसी रे खुना रा दोषी हांऊ नी आ l
\v 27 क्यूंकि हांऊ परमेसरा री सारी इच्छा तुस्सा जो दसणे मन्झ कधी नी हिचकिचाया l
\v 28 इधी कठे आपणी होर आपणे झुण्डा री चौकसी करा; पवित्र आत्मे तिन्हा मंझा ले तुस्सा जो तिन्हा पर नजर रखणे वाळा बणाईरा ताकि तुस्से परमेसरा री तेस कलीसिया रा ध्यान रखा जेस जो तिने आपणे खुना रे बदले खरदी लईरा था l
\v 29 हांऊ जाणहांं, कि मेरे जाणे ले बाद हिंसक भेड़िए तुस्सा रे बीचा मन्झ आऊणे, जिन्हा झुण्ड नी छाडणे l
\v 30 तुस्सा रे बीचा मन्झा ले भी एहड़े-एहड़े टेढ़े लोक उठणे, जिन्हा चेले जो आपणे पीछे खीन्जणे रे कठे, टेढ़ी मेढ़ी गल्ला करणी l
\v 31 इधी कठे जागदे रहुआ; होर याद करा; कि मैं तीन साला तक राती ध्याड़ी आंसू बहाई-बहाई किन्हें, हर एकी जो सचेत करणा नी छाडेया l
\v 32 होर एभे हांऊ तुस्सा जो; परमेसर, होर तेसरे अनुग्रहा रे वचना जो सौंपी देहां; जो तुस्सा री बढ़ौतरी करी सक्हा, होर तुस्सा जो तिन्हा लोका साउगी जो पवित्र करी जाई चुकीरे, तुस्सा रा हिस्सा देई सक्हा l
\v 33 मैं केसी री चांदी रा सोने या कपड़े रा लालच नी कितेया l
\v 34 तुस्से आपु ऐ जाणहांं ऐ कि मेरे इन्ही हाथे मेरी होर मेरे साथिया री जरूरता जो पूरा कितेया l
\v 35 मैं तुस्सा जो सभ कुछ करी किन्हें दस्या, कि कड़ी मैहनत करी किन्हें आस्सा जो कमजोरा री मदद किहां करणी चहिए होर आस्सा जो प्रभु यीसू रा वचन याद रखणा चहिए जो तिने आपणे आप बोल्या था; कि लेणे ले देणा खरा आ l
\p
\v 36 ये बोली किन्हें तिने घुटने टेकी दिते होर तिन्हा सभी साउगी प्रार्थना किती l
\v 37 तेबे स्यों बौहत रोये होर पौलुसा रे गले लिपटी किन्हें तेस जो चुम्दे लगे l
\v 38 तिने जो ये बोल्या था, कि तिन्हा तेसरा मुंह कधी नी देखणा, एता ले लोक बौहत दुःखी थे; फेरी तिन्हें तेस जो जहाजा तक पौहुन्चाया l
\c 21
\s पौलुस यरुस्लेमा जो जाहें
\p
\v 1 जेबे आस्से तिन्हा ले विदा हुई किन्हें जहाजा ले हुई किन्हें रवाना हुए ता आस्से सीधे चली किन्हें कोसा पूजे होर दूजे ध्याड़े आस्से रुदुसा मन्झ, होर तेथी ले आस्से पतरा मन्झ पूजे;
\v 2 होर आस्सा जो तेथी ले एक जहाज फिनिके जो जांदा हुएया मिलेया, होर तेस जहाजा पर चढ़ी किन्हें आस्से रवाना हुई गये l
\v 3 जेबे आस्सा जो कुप्रुस सुझ्दा लग्या ता तेस जो बाईं तरफ छाडी किन्हें सीरिया री तरफा जो मुड़ी गये क्यूंकि जहाजा जो सुरा मन्झ समान तुआरणा था, इधी कठे आस्से भी तेथी उतरी गये l
\v 4 चेले किन्हें मिली किन्हें आस्से तेथी सात साल रहे; तिन्हें आत्मा रे सखाई रे पौलुसा किन्हें बोल्या, कि यरुस्लेमा मन्झ पैर मत रखणा l
\v 5 जेबे स्यों ध्याड़े पुरे हुए, ता आस्से तेथी ले चली पये; होर सभ जनानिया बच्चे समेत नगरा ले बाहरा तक आस्सा जो पुजांदे आए, होर आस्से द्रयाऊआ रे बाढ़े घुटने टेकी किन्हें प्रार्थना किती l
\v 6 होर एक दूजे ले विदा लई किन्हें आस्से जहाजा पर चढ़ी गये; होर स्यों आपणे - आपणे घरा जो वाप्स हुई गये l
\p
\v 7 सुरा ले पाणी रे रस्ते ले सफर करदे हुए आस्से पतुलिमयिसा मन्झ पौहुंचे, होर भाईया जो नमस्कार करी किन्हें तिन्हा साउगी एक ध्याड़े रैहे l
\v 8 दूजे ध्याड़े आस्से तेथी ले चली किन्हें कैसेरीया मन्झ आए, होर फिलिप्पुस सुसमाचार प्रचारका रे घरा मन्झ जो सात सेवका मंझा ले एक था, आस्से तेसरे घरा जाई किन्हें रैहे l
\v 9 तेसरी चार कुंवारी म्हठिया थी; जो भविष्यवाणी करहा ई थी l
\v 10 जेबे आस्से तेथी बौहत ध्याड़े तक रही चुके, ता अगबुस नांऊआंं रा एक नबी यहूदिया ले आया l
\v 11 तिने आस्सा वाले आई किन्हें पौलुसा रे कमरा रा पटा लया, होर आपणे हाथ पैर बान्ही किन्हें बोल्या; पवित्र आत्मा ऐ बोल्हा, कि जेस आदमी री कमरा रा ऐ पटा आ, से यरुस्लेमा मन्झ यहूदी लोका ईंहा बान्हणा, होर दूजी जातिया रे हाथा मन्झ सौंपणा l
\p
\v 12 जेबे ये सुणेया ता आस्से होर तेथी रे लोके तेस ले यरुस्लेमा जो नी जाणे री विनती किती l
\v 13 एता पर पौलुसे जबाब दितेया, कि तुस्से क्या करेया करहा ऐ, कि रोई-रोई किन्हें मेरा दिल तोड़हा ऐ, हांऊ ता प्रभु यीसू रे नांऊआंं रे कठे यरुस्लेमा मन्झ सिर्फ बान्हेया जाणे रे कठे नी, पर मरणे रे कठे भी त्यार आ l
\v 14 जेबे से नी मन्नेया ता आस्से ये बोली किन्हें चुप हुई गये; कि प्रभु यीसू री इच्छा हो l
\v 15 तिन्हा ध्याड़े ले बाद दबारा आस्से त्यारी करी किन्हें यरुस्लेमा जो चली पये l
\v 16 कैसरीया ले भी कुछ चेले आस्सा साउगी चल्लीरे थे, स्यों आस्सा जो मनसोन नांऊआंं रे एक पुराणे चेले वाले लई गये, जो कुप्रुसा ले था, ताकि तेसरे घरा आस्से रही सके l
\s पौलुसा री याकुबा साउगी मिलणी
\p
\v 17 जेबे आस्से यरुस्लेमा मन्झ पूजे, ता भाई बड़ी खुसी किन्हें आस्सा किन्हें मिले l
\v 18 दूजे ध्याड़े पौलुस आस्सा जो लई किन्हें याकूबा वाले लई गया, जेथी सभ प्राचीन कठे हुईरे थे l
\v 19 तेबे तिने तिन्हा जो नमस्कार करी किन्हें, जो-जो काम परमेसरे तेसरी सेउआ रे ज्रीए दूजी जातिया मन्झ किते थे, एक-एक करी किन्हें सभ दसे l
\v 20 तिन्हें ये बोली किन्हें परमेसरा री महिमा किती, फेरी तेस किन्हें बोल्या; हे भाई, तू देख्हा, कि यहूदिया मंझा ले कई हजार लोके विस्वास कितेया; होर सभ व्यवस्था रे प्रति उत्साही ऐ l
\v 21 होर तिन्हा जो तेरे बारे मन्झ ये सिखाईरा आ, कि तू दूजी जातिया मन्झ रैहणे वाळे यहूदिया जो मुसा री सिक्षा जो छाडणे री सिक्षा देहां, होर तिन्हा किन्हें बोल्हा कि स्यों ना ता आपणे बच्चेया रा खतना कराए होर ना ई आस्सा रे रीति रवाजा पर चले l
\v 22 इधी कठे क्या कितेया जाए? तिन्हा ये जाणी जरुर लैणा कि तू एथी आई चुकिरा l
\v 23 इधी कठे जो कुछ आस्से तुध किन्हें बोल्हा ऐ, तेहड़ा ई कर; एथी आस्सा वाले चार आदमी ऐ, जिन्हें मन्नत मांगिरी l
\v 24 इन्हा लोका जो लई जा होर तिन्हा साउगी आपणे आपा जो सुद्ध कर; होर तिन्हारे कठे खर्चा दे, कि स्यों आपणे मूंड मुंडवाईले, तेबे सभी लोका जो पता लगी जाणा, कि जो गल्ला तिन्हें तेरे बारे मन्झ सुणीरी, तेता मन्झ कोई सच्चाई नी ई बल्कि तू ता आपु ई व्यवस्था रे मुताबक जीन्दगी जीहां l
\v 25 जेथी तक विस्वास करणे वाळे गैर यहूदिया रा सवाल आ, आस्से तिन्हा जो एक चिठ्ठी लिखी किन्हें भेजिरी, कि स्यों मूर्ति रे साम्हणें बलिदान कितिरे मासा ले, होर खुना ले, होर गळा घोटी रे मासा ले, होर व्यभिचारा ले, बच्ची किन्हें रहे l
\v 26 तेबे पौलुस तिन्हा माहणुं जो लई किन्हें, होर दूजे ध्याड़े तिन्हा साउगी सुद्ध हुई किन्हें मंदरा मन्झ गया, होर दसी दितेया, कि सुद्ध हुणे रे ध्याड़े, मतलब तिन्हा मंझा ले हर एकी रे कठे चढ़ावा कधी चढ़ाया जाणा l
\s मन्द्रा मन्झ पौलुस पखड़या
\p
\v 27 जेबे स्यों सात ध्याड़े पुरे हुणे ई वाळे थे, ता आसिया रे यहुदिये पौलुसा जो मंदरा मन्झ देखी किन्हें सभ लोका जो उकसाया, होर पौलुसा जो पकड़ी लया l
\v 28 फेरी स्यों चिल्लाई किन्हें बोले, इस्राएला रे लोका री मदद करा; ये से ई आदमी आ, जो लोका रे, होर व्यवस्था रे, होर एस जगहा रे व्रोधा मन्झ हर जगहा सभ लोका जो स्खाहां, एथी तक कि युनानिया जो भी मंदरा मन्झ ल्याई किन्हें तिने एस पवित्र जगहा जो गंदा करी दितेया l
\v 29 तिन्हें ता एता ले पैहले त्रुफिमुस इफिसी जो तेस साउगी नगरा मन्झ देख्या था, होर सह्म्झा ऐ थे, कि पौलुस तेस जो मंदरा मन्झ लई आईरा l
\p
\v 30 तेबे सारे नगरा मन्झ हाहाकार मची गया, होर लोक दौड़ी किन्हें कठे हुए, होर पौलुसा जो पकड़ी किन्हें मंदरा ले बाहर रगड़ी किन्हें लई गये, होर झटपट दरवाजे बंद करी दिते l
\v 31 जेबे स्यों तेस जो मारी देणा चाहें थे, तेबे ई पलटना रे मुखिया जो खबर मिली कि सारे यरुस्लेमा मन्झ खलबली मचिरी l
\v 32 से झटपट कुछ स्पाहिया जो होर सूबेदारा जो साउगी लई किन्हें तिन्हा वाले हेठ दौड़ी किन्हें आया; होर पौलुसा पर हमला करणे वाळे यहूदिया वाले आया, होर जेबे लोके सेनापति होर स्पाहिया जो देख्या ता पौलुसा जो मारणा पिटणा बंद करी दितेया l
\v 33 तेबे पलटना रे मुखिए नेडे आई किन्हें तेस जो पकड़ी लया; होर से बंदी बणाई लया;तिने तेस जो दो जंजीरा किन्हें बान्हणे रा हुक्म दितेया l फेरी तिने पुछेया कि ये कुणहांं होर इने क्या कितिरा?
\v 34 पर भीड़ा मंझा ले कोई कुछ होर कोई कुछ चिलान्दे रैहे होर एस हलेगूले मन्झ से जाणी नी पाया कि सच्चाई क्या ई, इधी कठे तिने हुकम दितेया कि तेस जो मैहला मन्झ लई चला l
\p
\v 35 पौलुस जेबे पैड़ीया वाले पुजेया ता बेकाबू भीड़ा री वजहा ले स्पाहिया जो पौलुस चकी किन्हें लई जाणा पया l
\v 36 क्यूंकि लोका री भीड़ ये चिलांदी हुई तेसरे पीछे पईरी थी कि तेसरा अंत करा l
\v 37 होर जेबे स्यों पौलुसा जो मैहला मन्झ लई जाणे वाळे थे, ता तिने पलटना रे मुखिए किन्हें बोल्या; क्या मुंजो हुकम आ कि हांऊ तुध किन्हें कुछ बोलूं? तिने बोल्या; क्या तू यूनानी भाषा जाणहांं?
\v 38 क्या तू मिसरी ता नी आ, जिने जे कुछ टैम पैहले विद्रोह सुरहु कितेया था होर चार हजार आतंकवादिया री अगुवाई करेया करहा था?
\v 39 पौलुसे बोल्या, हांऊ एक यहूदी माहणुंआं, होर मसहूर नगर किलकिया रे तरसुसा रा निवासी आ; होर हांऊ तुध किन्हें अरज करहा, कि मुंजो लोका किन्हें गल्ला करणे दे l
\v 40 जेबे तिने हुकम दितेया, ता पौलुसे पैड़ीया पर खड़ी किन्हें लोका जो हाथा रा चिन्ह  कितेया; जेबे स्यों चुप हुई गये, ता पौलुस तिन्हा किन्हें इब्रानी भाषा मन्झ बोल्दा लग्या l
\c 22
\s भीड़ा रे साम्हणें पौलुसा रा भाषण
\p
\v 1 पौलुसे बोल्या, हे भाईयो होर पितरो! मेरे बचाऊआ मन्झ एबे हांऊ कुछ बोलणा चाहां l
\v 2 जेबे तिने तिन्हा किन्हें इब्रानी भाषा मन्झ बोल्या, ता स्यों होर ज्यादा सांत हुई गये; फेरी पौलुसे बोल्या,
\v 3 हांऊ एक यहूदी माहणुं आं, किलकिया रे तरसुसा मन्झ मेरा जन्म हुएया होर हांऊ एस ई नगरा मन्झ पळी बढ़ी किन्हें बड़ा हुएया, एस नगरा मन्झ गमलीएला रे पैरा वाले बैठी किन्हें मेरी पढ़ाई लिखाई हुई, होर बाब दादे री व्यवस्था ठीक तरीके किन्हें सखाई गई, होर परमेसरा रे कठे बौहत जादा उत्साही था, जेहड़े तुस्से सभ आज लग्या करहा ऐ l
\v 4 होर मैं मर्ध होर जनानिया बान्ही-बान्ही किन्हें, होर जेहला मन्झ पाई-पाई किन्हें, एस मता जो एथी तक स्ताया, कि तिन्हा जो मरवाई भी दे l
\v 5 एस गल्ला रे कठे माहयाजक होर सभ पुरनिए गुआह ऐ; कि तिन्हा मंझा ले हांऊ भाईया रे नांऊआंं पर चिठिया लई किन्हें दमिस्का जो जाया करहा था, कि तेथी एस मता जो मन्नणे वाळे जो भी हो तिन्हा जो बंदी बणाई किन्हें यरुस्लेमा मन्झ ल्याऊं ताकि तिन्हा जो सजा दिलवाई सकूं l
\s आपणे दिला रे परिवर्तना रा ब्यौरा
\p
\v 6 फेरी जेबे हांऊ चल्दे-चल्दे दमिस्का रे नेडे पौहुन्हचेया, ता एहड़ा हुएया कि दो पैहरा रे लगभग अचानक एक बड़ा प्रयासा सर्गा ले मेरे चारो तरफ चमक्या l
\v 7 होर हांऊ धरती पर पई गया; होर ये अवाज सुणी, कि हे साऊल, हे साऊल, तू मुंजो किधियो स्ताया करहा? मैं जबाब दितेया, कि हे प्रभु, तुस्से कुणहें?
\v 8 तिने मेरे किन्हें बोल्या; हांऊ यीसू नासरी आ, जेस जो तू स्ताहां l
\v 9 होर मेरे साथिये रोस्नी ता देखी, पर जो मेरे किन्हें बोल्या करहा था तेसरी अवाज नी सुणी l
\v 10 तेबे मैं बोल्या; हे प्रभु हांऊ क्या करूँ? प्रभुए मेरे किन्हें बोल्या; उठी किन्हें दमिस्का मन्झ चली जा, होर जो कुछ तेरे करणे रे कठे नियुक्त कितिरा, से सभ कुछ तुजो तेथी दसी दितेया जाणा l
\v 11 क्यूंकि मुंजो तेस्स तेज प्रयासे मन्झ कुछ नी सुझ्दा लगीरा था, इधी कठे मेरे साथीये मेरा हाथ पकड़ी किन्हें हांऊ ले चलेया होर हांऊ इस तरहा दमिस्का जाई पुजेया l
\v 12 तेथी हनन्याह नांऊआंं रा एक आदमी था, जो व्यवस्था रा पालन करणे वाळा एक भक्त माहणुं था l जो तेथी रे रैहणे वाळे सभ यहूदिया मन्झ इज्जतदार था l
\v 13 से मेरे वाले आया होर मेरे नेडे खड़े हुई किन्हें बोल्या, भाई साउल, दबारा देख्दा लगी जा, होर तेस ई टैम, मैं से देख्या l
\v 14 तेबे तिने बोल्या; आस्सा रे बाबदादा रे परमेसरे तुजो इधी कठे चुणी लईरा कि तू तेसरी इच्छा जो जाणी सके, होर तेस धर्मी जो देखे, होर तेसरे मुंहा ले गल्ला सुणे l
\v 15 क्यूंकि तू तेसरी तरफा ले सभ माहणुं रे साम्हणें तिन्हा गल्ला रा गुआह हूणां, जो तैं देख्या होर सुणेया l
\v 16 एबे किधियो देर करेया करहा? उठ, बप्तिस्मा ले, होर तेसरा नांऊ लई किन्हें आपणे पापा जो धोई दे l
\s अन्यजातिया मन्झ प्रचार
\p
\v 17 जेबे हांऊ दबारा यरुस्लेमा मन्झ आई किन्हें मंदरा मन्झ प्रार्थना करेया करहा था, ता हांऊ बेसुध हुई गया l
\v 18 होर मैं देख्या कि से मेरे किन्हें बोल्या करहा, छोड़ कर होर झटपट यरुस्लेमा ले बाहर चली जा क्यूंकि मेरे बारे मन्झ तिन्हा तेरी गुआही नी मन्नणी l
\v 19 इधी कठे मैं बोल्या, प्रभु ये लोक ता जाणहांं ऐं कि तुध पर विस्वास करणे वाळे पर बंदी बणाई किन्हें होर पिटदे हुई किन्हें हांऊ यहूदी आराधनालया मन्झ घुमदा फिरेया l
\v 20 होर ता होर जेबे तेरे गुआह स्तिफुनुसा रा खून बहाया जाया करहा था, तेबे हांऊ भी तेथी खड़ी रा था, होर एस गल्ला मन्झ बराबर सैहमत था, होर तेसरी हत्या करणे वाळे रे कपड़े री रखवाळी करेया करहा था l
\v 21 होर तिने मेरे किन्हें बोल्या, चली जा; क्यूंकि मां तू दूजी जातिया वाले दूर-दूर भेजणा l
\v 22 स्यों एस गल्ला तक ता चुप रैहे पर तेता ले बाद जोरा-जोरा किन्हें चिलान्दे लगे, एहड़े माहणुं रा खात्मा करा; एसरा जीउन्दा रैहणां ठीक नी आ l
\p
\v 23 जेबे स्यों चिलांदे होर कपड़े सटदे होर सर्गा मन्झ धूल ड़ुआन्दे लगे l
\v 24 ता पलटना रे सूबेदारे बोल्या; कि एस जो मैहला मन्झ लई जाऊआ; होर कोड़े मारी किन्हें जांच पड़ताल करा, कि हांऊ जाणी सकूं कि लोक केस वजहा ले एसरे व्रोधा मन्झ चिलाया करहा ऐ l
\v 25 पर जेबे स्यों तेस जो कोड़े लगाणे रे कठे बान्हेया करहा ऐ थे, तेबे तेथी खड़ी रे सूबेदारा किन्हें पौलुसे बोल्या, केसी रोमी नागरिका जो, जेस मन्झ जे दोष नी हो, कोड़े लगाणा क्या तुस्सा रे कठे ठीक आ?
\v 26 ये सुणी किन्हें सूबेदार पलटना रे मुखिया वाले जाई किन्हें बोल्या, तू ये क्या करेया करहा; ये ता रोमी आ l
\v 27 तेबे पलटना रे मुखिए तेस वाले जाई किन्हें बोल्या, मुंजो दस, क्या तू रोमी आ? तिने जबाब दितेया, हां l
\v 28 ये सुणी किन्हें पलटना रे मुखिए बोल्या, कि मुंजो ता रोमी नागरिक हुणे रे कठे बौहत सारा खर्च करणा पया, पौलुसे बोल्या, पर हांऊ ता जन्म जात रोमी नागरिक आ l
\v 29 तेबे स्यों लोक जे तेसले पूछताछ करेया करहा ऐ थे, झटपट पीछे हटी गये; होर से पलटना रा मुखिया भी ये समझी किन्हें कि से एक रोमी नागरिक आ होर तिने तेस जो बंदी बणाईरा, बौहत डरी गया l
\s माहसभा रे साम्हणें पौलुस
\p
\v 30 क्यूंकि से सूबेदार एस गल्ला रा ठीक-ठीक पता लगाणा चाहां था, कि यहुदिये पौलुसा पर तेस पर दोष किधियो ल्गाईरा, इधी कठे तिने अगले ध्याड़े तेसरे बंधन खोल्ही दिते; होर माहयाज्का होर सारी माहसभा जो कठे हुणे रा हुकम दितेया, होर पौलुसा जो हेठ लई जाई किन्हें तिन्हारे साम्हणें खड़ा करी दितेया l
\c 23
\p
\v 1 होर पौलुसे, यहूदी माहसभा पर टकटकी ल्गाई किन्हें देख्या, होर बोल्या, हे भाईयो, मैं आज तक परमेसरा रे कठे बिल्कुल सच्चे विवेका किन्हें जींदगी बिताई l
\v 2 हनन्याह माहयाजके, तिन्हा री जो तेस वाले खड़ी रे थे, तेसरे मुंहा पर थप्पड़ मारणे रा हुकम दितेया l
\v 3 तेबे पौलुसे तेस किन्हें बोल्या; हे सफेदी पुती री दिवार! परमेसरा तू मारणा; क्या तू व्यवस्था रे मुताबक मेरा न्याय करणे रे कठे बैठिरा, कि व्यवस्था रे विरोधा मन्झ मुंजो थप्पड़ मारणे रा हुक्म देया करहा l
\v 4 पौलुसा रे नेडे खड़ी रे लोके बोल्या, परमेसरा रे माहयाज्का रा अपमान करणे री हिम्मत तुजो किहां हुई?
\v 5 पौलुसे जबाब दितेया, मुंजो ता पता ई नी कि ये माहयाजक आ; क्यूंकि ये लिखीरा, कि आपणी प्रजा रे सासका रे कठे बुरा नी बोलणा चहिए l
\v 6 तेबे पौलुसा जो ये पता चलेया कि तिन्हा मंझा ले आधे सदुकी ऐ, होर आधे फरीसी ऐ, ता माहसभा मन्झ तिने जोरा किन्हें बोल्या, हे भाईयो, हांऊ फरीसी आ होर फरीसी रे बंसा रा आ, मरणे ले बाद दबारा जीउंदे हुणे री मेरी मान्यता री वजहा ले मेरे पर मुकद्दमा चल्या करहा l
\p
\v 7 जेबे तिने ये गल बोली ता फरिसिया होर सदुकिया मन्झ झगड़ा हुन्दा लग्या; होर सभा मन्झ फूट पई गयी l
\v 8 क्यूंकि सदुकी ता ये बोल्हा ऐ, कि ना ता पुनरुत्थान आ, ना स्वर्गदूत होर ना आत्मा ई; पर फरीसीया जो इन्हारे अस्तित्वा मन्झ विस्वास आ l
\v 9 तेथी बौहत हल्ला गुल्ला पया, फरीसीया रे दला मंझा ले कुछ धर्म सास्त्री उठे होर तीखी बैहस करदे हुए बोल्दे लगे, एस आदमी मन्झ आस्से कोई खोट नी पांदे,अगर केसी आत्मे या केसी स्वर्गदूते एस किन्हें गल्ला किती ता फेरी क्या हुएया?
\v 10 जेबे बौहत झगड़ा हुई गया, ता पलटना रे मुखिए एस डरा ले कि केते स्यों पौलुसा रे टुकड़े-टुकड़े नी करी दे, इधी कठे स्पाहिया जो हुक्म दितेया, किस्यों हेठ जाई किन्हें पौलुसा जो तिन्हा ले लग करी किन्हें मैहला मन्झ लई जाऊआ l
\v 11 तेस ई रात प्रभुए तेस वाले आई किन्हें बोल्या,हे पौलुस, हिम्मत कर; क्यूंकि जिहां तैं यरुस्लेमा मन्झ मेरी गुआही दिती, तिहां ईं तुजो रोमा मन्झ भी गुआही देणी पऊणी l
\s पौलुसा री हत्या रा षड़यंत्र
\p
\v 12 होर जेबे हल्ली ध्याड़ा ई था, ता यहूदीये एका कितेया, होर कसम खाध्ही ,कि जेबे तक आस्से पौलुसा जो मारी नी दे, तेबे तक आस्सा ना ता कुछ खाणा ना ता पीणा l
\v 13 जिन्हें जे आपु मन्झ ये कसम खाध्ही थी, स्यों चाळी ले भी ज्यादा थे l
\v 14 तिन्हें माहयाज्का होर पुरनिए वाले आई किन्हें बोल्या, आस्से ये कसम खाध्ही री कि जेबे तक पौलुसा जो नी मारी दे, तेबे तक आस्सा ना ता कुछ खाणा ना ता पीणा l
\v 15 इधी कठे एबे माहसभा समेत पलटना रे सरदारा जो समझाऊआ, कि तेस जो तुस्सा वाले लई आए, ये भाना मारेया कि तुस्से तेसरे बारे मन्झ ठीक ढन्गा किन्हें छानबीन करणा चाहें, एता ले पैहले कि से एथी पूजे, आस्से तेस जो मारणे रे कठे त्यार ऐ l
\v 16 पर पौलुसा रे भानजे जो एस षड़यंत्रा री भनक लगी गई, इधी कठे से मैहला मन्झ जाई पुजेया होर पौलुसा जो सभ कुछ दसी दितेया l
\v 17 पौलुसे सूबेदारा मंझा ले एकी जो आपणे वाले सादी किन्हें बोल्या; एस जुआना जो पलटना रे मुखिए वाले लई जाऊआ, ये तेस किन्हें कुछ बोलणा चाहां l
\p
\v 18 इधी कठे तिने तेस जो पलटना रे मुखिए वाले लई जाई किन्हें बोल्या; पौलुस कैदी ऐ मुंजो सादी किन्हें ये अरज किती, कि ये जुआन पलटना रे मुखिया किन्हें कुछ बोलणा चाहां; एस जो तेस वाले लई जा l
\v 19 पलटना रे मुखिए तेसरा हाथ पकड़ी किन्हें, होर लग जे लई जाई किन्हें पूछेया; मेरे किन्हें क्या बोलणा चाहां?
\v 20 होर तिने बोल्या,यहुदिए एका करी लईरा, कि तेरे ले अरज करे, कि काला पौलुसा जो माहसभा मन्झ ल्याए, एहड़ा लगे कि तुस्से तेसरे बारे मन्झ ठीक ढन्गा किन्हें छानबीन करणा चाहें l
\v 21 पर तिन्हा री मत सुणना, क्यूंकि चाळी ले भी ज्यादा लोक तेस जो मारणे रे इंतजारा मन्झ ऐ, होर तिन्हें ये कसम खाध्ही री कि जेबे तक स्यों पौलुसा जो नी मारी दे, तिन्हा ना ता कुछ खाणा होर ना पीणा; बस एबे तिन्हा जो तुस्सा री अनुमति रा इन्तजार आ l
\v 22 फेरी पलटना रे मुखिए से जुआन भेजी दितेया, कि केसी किन्हें देख्या बोल्दा कि तैं ये गल मुंजो दसी दितिरी l
\s पौलुसा जो फेलिक्सा वाले भेज्या गया
\p
\v 23 होर तिने दो सूबेदारा जो सादी किन्हें बोल्या; दो सौ स्पाही, सत्तर घुड़सवार, होर दो सौ भाले वाळेया जो कैसरीया जो जाणे रे कठे त्यार रखा, रातके त्रीजे पैहर जाणे रे कठे त्यार रैहणां l
\v 24 पौलुसा री सवारी रे कठे घोड़े रा भी इन्तजाम रखणा होर तेस जो बचाई किन्हें फेलिक्स हाकमा वाले लई जा l
\v 25 तिने एक चिठी भी लिखी;
\v 26 माहप्रतापी फेलिक्सा जो क्लौदियुस लुसियासा रा नमस्कार;
\p
\v 27 एस आदमी जो यहुदिये पकड़ी किन्हें मारी देणा चाहेया, पर जेबे हांऊ जाणी गया कि ये रोमी नागरिक आ, ता मैं आपणे स्पाहिया साउगी जाई किन्हें ये बचाई लया l
\v 28 हांऊ तेस कारणा जो जाणना चाहां था जेस वजहा ले तेस पर दोष लगाया करहा ऐ थे, तेस जो माह धर्म-सभा मन्झ लई गये,
\v 29 तेबे मैं जाणी गया, कि स्यों आपणी व्यवस्था रे बैहसा रे बारे मन्झ तेस पर इल्जाम ल्गाहें, पर मारे जाणे लायक या बंदी बणाए जाणे रे लायक तेस मन्झ कोई दोष नी आ l
\v 30 होर जेबे मुंजो खबर मिली, कि तिन्हें एस जो मारणे री योजना बणाई री, ता मैं एस जो झटपट तेरे वाले भेजी दितेया, होर तेस पर इल्जाम लगाणे वाळे जो भी हुक्म दितेया, कि स्यों एसरे खिलाफ ल्गाई रे इल्जामा जो तेरे साम्हणें रखे l
\p
\v 31 इधी कठे स्पाहिए इन्हा हुक्मा जो पूरा कितेया होर स्यों रातो रात ई पौलुसा जो अन्तपतरिसा मन्झ लई आए l
\v 32 फेरी अगले ध्याड़े घुड़सवारा जो तेस साउगी अगे जाणे रे कठे छाडी दितेया होर आपु मैहला जो वाप्स चली गया l
\v 33 तिन्हें कैसरिया मन्झ पौहुंची किन्हें हाकमा जो चिठी दिती; होर पौलुसा जो भी तेसरे साम्हणें हाजिर कितेया l
\v 34 तिने पढ़ी किन्हें पुछेया कि ये केस देसा रा आ?
\v 35 होर जेबे से ये जाणी गया कि से किलकिया रा आ; ता तेस किन्हें बोल्या; जेबे तेरे खलाफ इल्जाम लगाणे वाळे आऊणा, ता मां तेरे मुकद्दमे री सुणवाई करणी, तिने हुक्म दितेया कि पौलुसा जो निगरानी मन्झ हेरोदेसा रे मैहला मन्झ रख्या जाए l
\c 24
\s फेलिक्स हाकमा रे साम्हणें पौलुस
\p
\v 1 पांज ध्याड़े ले बाद हनन्याह माहयाजक कुछ प्राचीना होर तिरतुल्लुस नांऊआंं रे एक वकीला जो साउगी लई किन्हें कैसरिया आया; होर तिन्हें राज्यपाला रे साम्हणें पौलुसा रे खलाफ इल्जाम लगाये l
\v 2 जेबे तेस जो बुलाया गया ता तिरतुल्लुस तिन्हा पर इल्जाम ल्गाई किन्हें बोल्दा लग्या, कि हे माहप्रतापी फेलिक्स, तुस्सा री वजहा ले आस्से बड़ी सांति किन्हें रैहया करहा ऐ होर तुस्सा री दूर दृष्टी ले देसा मन्झ कई सुधार हुईरे l
\v 3 एता जो आस्से हर जगहा होर हर तरहा ले धन्याबादा समेत मन्हांं ऐं l
\v 4 पर इधी कठे कि आस्से तुस्सा जो होर दुःख नी देणा चाहंदे, हांऊ तुस्सा ले अरज करहा, कि किरपा करी किन्हें आस्सा री दो गल्ला सुणी लऊआ l
\v 5 क्यूंकि आस्से एस आदमी जो उत्पात होर संसारा रे सारे यहूदिया मन्झ दंगा कराणे वाळा होर नासरिया रे कुपन्था रा नेता आ l
\v 6 इने मंदरा जो भ्रष्ट करणे रा जतन कितेया, होर आस्से एस जो इधी कठे पकड़ेया; आस्से एसरा न्याय आपणी व्यवस्था रे मुताबक करणा चाहें थे l
\v 7 पर सेनापति लिसियासे जबरदस्ती एस जो आस्सा ले छुड़ाई लया l
\v 8 होर आपणे लोका जो हुक्म दितेया कि एस पर इल्जाम लगाणे वाळेया जो तेरे साम्हणें आऊणे रा हुक्म दितेया l जिन्हा गल्ला रे बारे मन्झ आस्से तेस पर इल्जाम लगाया करहा ऐ, अगर तुस्से आपु ई तेस ले पूछताछ करघे ता तुस्सा जो इन्हा सभ गल्ला रा विस्वास हुई जाणा l
\v 9 यहुदिए भी एसरा साथ देई किन्हें बोल्या, कि यूँ गल्ला बिल्कुल ठीक ई l
\s पौलुसा रा जबाब
\p
\v 10 जेबे राज्यपाले पौलुसा जो बोलणे रे कठे इसारा कितेया ता तिने जबाब देई किन्हें बोल्या, हांऊ ऐ जाणी किन्हें कि तू बौहत साला ले एस जाति रा फैसला करहा, हांऊ चाऊआ किन्हें आपणा बचाव पेस करहा l
\v 11 तू आपु जाणहांं, कि हल्ली दुआ बंदगी रे कठे मुंजो यरुस्लेमा गई रे बस बारा ई ध्याड़े हुईरे l
\v 12 तेथी इन्हें मुंजो ना तामंदरा मन्झ, ना ता आराधनालया मन्झ होर ना ई केसी नगरा मन्झ केसी किन्हें बैहस करदे या दंगा करवांदे देख्या l
\v 13 होर एबे तेरे साम्हणें जो इल्जाम ये मुंजो पर लगाया करहा ऐ तिन्हा जो साबित नी करी सकदे l
\v 14 पर हांऊ तेरे साम्हणें मन्हांं, कि हांऊ आपणे सियाणे रे परमेसरा री आराधना आपणे पन्था रे मुताबक करहा, जेस जो ये एक पंथ बोल्हा ऐ, हांऊ हरेक तेस गल्ला मन्झ विस्वास करहा जो व्यवस्था दस्हा ई, होर जो नबिया रे ग्रन्था मन्झ लिखी री ई l
\v 15 होर हांऊ परमेसरा मन्झ तेहड़ा ई भरोसा करहा, जिहां आपु ऐ लोक रख्हा ऐ कि धर्मिया होर पापिया, दुंहींं रा ई पुनरुत्थान हूणां l
\v 16 इधी कठे हांऊ भी परमेसर होर लोका रे साम्हणें हमेसा आपणी अंतरआत्मा जो सुद्ध रखणे री कोसिस करहा l
\v 17 बौहत साला ले बाद हांऊ आपणे लोका जो दान पौहुन्चाणे, होर भेंट चढ़ाणे आईरा था l
\v 18 जेबे हांऊ ये करेया ई करहा था तिन्हा जो हांऊ मन्द्रा मन्झ मिलेया,तेबे हांऊ विधि पूर्वक सुद्ध था; ना तेथी कोई भीड़ थी होर ना कोई असांति, पर तेथी आसिया रे कुछ यहूदी थे l
\v 19 अगर मेरे खलाफ तिन्हा वाले कुछ बोलणे जो आ, ता तिन्हा जो तेरे साम्हणें हाज़र हुई किन्हें मुंजो पर इल्जाम लगाणे चहिए l
\v 20 या ये लोक जो एथी ऐ स्यों ई दसे कि जेबे हांऊ यहूदी माहसभा रे साम्हणें खड़ी रा था, तेबे तिन्हें मेरे मन्झ क्या खोट पाया?
\v 21 सिर्फ एस गल्ला जो छाडी किन्हें कि जेबे हांऊ तिन्हारे बीचा मन्झ खड़ी रा था ता मैं चिल्लाई किन्हें बोल्या था; कि मरीरे मंझा ले जीऊन्दे हुणे रे बारे मन्झ आज तुस्सा रे साम्हणें मेरा फैसला हुएया करहा l
\p
\v 22 फेलिक्से, जो एस पन्था जो भली भांति जाणहांं था, तिने तिन्हा जो ये बोली किन्हें टाळी दितेया, कि जेबे पलटना रे मुखिया लुसियासा आऊणा, ता तेबे ई मां एस मुकद्दमे रा फैसला देणा l
\v 23 होर तिने सूबेदारा जो हुक्म दितेया, कि थोहड़ी छूट देई किन्हें पौलुसा जो निगरानी मन्झ रख्या, होर तेसरे दोस्ता मंझा ले केसी जो भी तेसरी सेउआ करणे ले नी रोकणा l
\s फेलिक्स होर द्रुसिल्ला रे साम्हणें पौलुस
\p
\v 24 होर कुछ ध्याड़े ले बाद फेलिक्स आपणी लाड़ी द्रुसिल्ला साउगी तेथी आया; से एक यहूदी ज्नाने थी, फेलिक्से पौलुसा जो सादी किन्हें तेस विस्वासा रे बारे मन्झ जो यीसू मसीह पर आ, तेस ले सुणेया l
\v 25 पर जेबे पौलुस नेकी, आत्म संयम होर आऊणे वाळे फैसले रे बारे मन्झ बोल्या करहा था, ता फेलिक्स डरी गया होर बोल्या, एस टैम तू चली जा, मौका मिल्घा ता मां तू दबारा सादणा l
\v 26 तेस जो पौलुसा ले पैसे मिलणे री आस थी; इधी कठे से तेस जो बार-बार सादी किन्हें तेस किन्हें गल्ला करदा रैंहयांं ऐं था l
\v 27 पर जेबे दो साल बीती गये, ता पुरकियुस फेस्तुस फेलिक्सा री जगहा आया, क्यूंकि फेलिक्स यहूदिया जो खुस करणा चाहां था इधी कठे तिने पौलुसा जो जेहल खाने मन्झ ई रैहणे दितेया l
\c 25
\s पौलुस राजे रे साम्हणें दुहाई देहां
\p
\v 1 फेरी फेस्तुस तेस प्रदेसा मन्झ पूजणे ले तीन ध्याड़े ले बाद कैसरीया ले यरुस्लेमा जो रवाना हुएया l
\v 2 तेबे माहयाजके, होर यहूदिया रे बडे लोके,तेस पर इल्जाम लगाए होर तेस ले अरज किती l
\v 3 होर ये छूट मांगी कि से पौलुसा जो यरुस्लेमा जो भेजी दे, क्यूंकि स्यों तेस जो रस्ते मन्झ ई मारणे वाळे थे l
\v 4 तेबे फेस्तुसे जबाब दितेया, कि पौलुस ता कैसरिया मन्झ कैद आ होर हांऊ आपु तेथी जाणे वाळा आ l
\v 5 फेरी तिने बोल्या, तुस्सा मंझा ले जो खास-खास आदमी ऐ, स्यों मेरे साउगी चली पऊआ; होर अगर इने आदमिए कोई अपराध~ कितिरा ता तेथी तेस पर इल्जाम लगाए l
\p
\v 6 तिन्हा साउगी कोई आठ दस ध्याड़े तेथी बिताई किन्हें फेस्तुस कैसरिया जो वाप्स चली गया; दूजे ध्याड़े तिने राजगद्दी पर बैठी किन्हें हुक्म दितेया, कि पौलुसा जो हाज़र कितेया जाए l
\v 7 जेबे से पेस हुएया ता यरुस्लेमा ले आईरे यहूदी तेस जो घेरी किन्हें खड़ी गये, तिन्हें तेस पर बौहत सारे इल्जाम लगाये पर तिन्हा वाले कोई सबूत नी थे l
\v 8 पौलुसे आपणा बचाव करदे हुए बोल्या, मैं ना ता यहूदिया री व्यवस्था, ना मंदर होर ना कैसरा रे खलाफ कोई पाप कितेया l
\p
\v 9 पर फेस्तुसे यहूदिया जो खुस करणे रे कठे पौलुसा जो जबाब दितेया, क्या तू चाहां कि हांऊ इन्हा इल्जामा रा फैसला यरुस्लेमा मन्झ करूं?
\v 10 पर पौलुसे बोल्या, एस टैम हांऊ कैसरा री अदालता मन्झ खड़ी रा, मेरा फैसला एथी ई हूणां चहिए; मैं यहूदिया रा कुछ नी बिगाड़ी रा l
\v 11 अगर हांऊ अपराधी आ, होर मौता री सजा रे लायक कोई काम कितिरा, ता हांऊ मरणे ले नी डरदा l पर अगर तिन्हा रे ल्गाईरे इल्जामा मंझा ले कोई गल सच्ची नी हुई, ता कोई मुंजो तिन्हारे हाथा मन्झ सौंपी नी सक्दा, ये ई कैसरा ले मेरी प्रार्थना ई l
\v 12 तेबे फेस्तुसे मन्त्रिया किन्हें सलाह करणे ले बाद जबाब दितेया, तैं कैसरा री दुहाई दिती, इधी कठे एबे तुध कैसरा रे साम्हणें पेस हूणां l
\s राजा अग्रिप्पा रे साम्हणें पौलुस
\p
\v 13 कुछ ध्याड़े ले बाद राजा अग्रिप्पा होर बिरनिके फेस्तुसा किन्हें मिलणे रे कठे कैसरिया मन्झ आए l
\v 14 जेबे स्यों तेथी कई ध्याड़े बिताई चुके ता फेस्तुसे राजे रे साम्हणें पौलुसा रे मुकद्दमे जो इस तरहा समझाया, एथी एहड़ा आदमी आ जेस जो फेलिक्स कैदी रे रूपा मंझा एथी छाडी गईरा था l
\v 15 जेबे हांऊ यरुस्लेमा मन्झ था माहयाजके होर यहूदिया रे प्राचीने तेस पर इल्जाम लगाए होर अरज किती कि एस जो सजा मिले l
\v 16 तेबे मैं जबाब दितेया कि रोमिया रा ये रवाज नी आ कि केसी आदमी जो, जेबे तक कि इल्जाम लगाणे वाळे रे साम्हणें खड़े हुई किन्हें आपणे बचाऊआ मन्झ जबाब देणे रा मौका ना मिले; तेस जो सजा रे कठे सौम्पेया जाए l
\v 17 इधी कठे स्यों लोक जेबे मेरे एथी आए ता मैं बगैर देर किते दूजे ध्याड़े ई राजगद्दी पर बैठी किन्हें तेस आदमी जो ल्याऊणे रा हुक्म दितेया l
\v 18 जेबे इल्जाम लगाणे वाळे बोलणे रे कठे खड़ी गये ता तिन्हें तेस पर एहड़ा कोई इल्जाम नी लगाया जेहड़ा कि हांऊ सोचेया करहा था l
\v 19 बल्कि तिन्हा रे आपणे धर्मा री कुछ गल्ला पर होर यीसू नांऊआंं रे एक माहणुं पर जो मरी गईरा, तिन्हा मन्झ कुछ मतभेद था, जेब्की पौलुसा रा दाऊआ था कि से जीऊन्दा आ l
\v 20 हांऊ समझी नी पाया करदा था कि इन्हा गल्ला री छान बीन किहां करूँ, इधी कठे मैं तेसले पुछेया कि क्या तू यरुस्लेमा जो जाणे जो त्यार आ, ताकि तेथी इन्हा गल्ला रे बारे मन्झ तेरा फैसला हुई सके l
\v 21 पर जेबे पौलुसे अरज किती कि मेरे मुकद्दमे रा फैसला माहअधिराज करे; ता मैं हुक्म दितेया, कि जेबे तक तेस जो कैसरा वाले नी भेजी देंऊ, तेसरी रखवाली किती जाए l
\p
\v 22 तेबे अग्रिप्पे फेस्तुसा किन्हें बोल्या, हांऊ भी तेस आदमी री सुणना चाहां; तिने बोल्या, तू तेसरी काला सुणी लया l
\v 23 दूजे ध्याड़े अग्रिप्पा होर बिरनिके बड़ी धूम धामा किन्हें आए होर पलटना रे मुखिए होर नगरा रे खास-खास लोक भी दरबारा मन्झ आए, ता फेस्तुसे हुक्म दितेया, कि स्यों पौलुसा जो लई आए l
\v 24 फेस्तुसे बोल्या, हे माहराज अग्रिप्पा, होर एथी मौजूद सभ लोको! तुस्से एस आदमी जो देख्या करहा ऐ जेसरे बारे मन्झ सारा यहूदी समाजा रे लोके, यरुस्लेमा मन्झ होर एथी भी चिल्लाई-चिल्लाई किन्हें मेरे किन्हें अरज किती कि एसरा जीऊन्दा रैहणां ठीक नी आ l
\v 25 पर मैं जाणी लया कि इने मौता री सजा रे लायक कोई एहड़ा काम नी कितिरा था, होर इधी कठे कि इने आपुए ई माहअधिराजा ले अरज किती, मैं एस जो भेजी देणे रा फैसला कितेया l
\v 26 फेरी भी मेरे वाले एसरे बारे मन्झ आपणे माहराजा जो लिखणे रे कठे कोई पक्की गल नी ई; इधी कठे मैं तुस्सा सभी रे साम्हणें खास कर, हे राजा अग्रिप्पा, तेरे साम्हणें ल्यान्दिरा, ताकि छानबीन करणे ले बाद मुंजो कुछ लिखणे जो मिली जाए l
\v 27 कुछ भी हो मुंजो केसी कैदी जो तेसरा दोष-पत्र बगैर त्यार किते तेथी भेजी देणा कुछ ठीक नी लग्या l
\c 26
\s अग्रिप्पा रे साम्हणें पौलुसा री सफाई
\p
\v 1 राजे अग्रिप्पे पौलुसा किन्हें बोल्या; तुजो आपणे बारे मन्झ बोलणे रा हुक्म आ, तेबे पौलुस हाथ बढ़ाई किन्हें आपणे बचाऊआ मन्झ बोल्दा लग्या l
\v 2 हे राजा अग्रिप्पा, जितनी गल्ला रा यहूदी मुंजो पर इल्जाम ल्गाहें, आज तेरे साम्हणें तिन्हा रा जबाब देणे रे कठे हांऊ आपणे आपा जो धन्य सम्झहा l
\v 3 खास करी किन्हें, क्यूंकि तू यहूदिया रे सभ रीति रवाजा होर तिन्हारे विवादा जो जाणहांं ऐं, इधी कठे हांऊ अरज करहा, कि तू सब्रा रखी किन्हें मेरी सुणी ले l
\p
\v 4 सभी यहूदी जाणहांं ऐं कि सुरहु ले ई आपुए आपणे देसा मन्झ होर यरुस्लेमा मन्झ भी बचपना ले ई मैं केहड़ी जिन्दगी जी l
\v 5 स्यों मुंजो बौहत टैमा ले जाणहांं ऐं होर अगर स्यों चाहें ता एस गल्ला री गुआही देई सक्हा ऐ, कि मैं एक फरीसी हुई किन्हें आपणे धर्मा रे सभी ले खरे पन्था रे मुताबक चलेया l
\v 6 होर एबे तेस्सा प्रतिज्ञा री आस्सा री वजहा ले जो परमेसरे आस्सा रे बाबदादा किन्हें कितीरी थी, मेरे पर मुकद्दमा चलेय करहा l
\v 7 तेस्सा प्रतिज्ञा रे पुरे हुणे री आस लगाए हुए, आस्सा रे बारा गोत्र आपणे सारे मना ले राती ध्याड़ी परमेसरा री सेउआ करदे आईरे; हे राजा, एस ई उम्मीदा रे बारे मन्झ यहूदी मुंजो पर इल्जाम ल्गाहें l
\v 8 जेब्की परमेसर मरीरे जो जीउंदा करहा, ता तुस्सा रे कठे एथी ये गल विस्वासा रे लायक कि नी समझी जांदी?
\p
\v 9 मैं भी समझी रा था कि यीसू नासरी रे नांऊआंं रे व्रोधा मन्झ मुंजो बौहत कुछ करना चहिए l
\v 10 होर मैं यरुस्लेमा मन्झ एहड़ा ई कितेया; होर माहयाज्का ले अधिकार पाई किन्हें बौहत सारे पवित्र लोका जो जेहला मन्झ पाए, होर जेबे तिन्हा जो मारेया जाहां था, ता हांऊ भी तिन्हा रे व्रोधा मन्झ बराबर सैह्मत था l
\v 11 होर हरेक आराधनालया मन्झ हांऊ तिन्हा जो ताड़ना दुआई-दुआई किन्हें यीसू री बेइजती करवाहां था, एथी तक कि गुस्से रे मारे एहड़ा पागल हुई गया, कि बाहर दूजे नगरा मन्झ भी जाई किन्हें तिन्हा जो स्ताहां था l
\s आपणे दिला रे परिवर्तना रा ब्यौरा
\p
\v 12 एहड़ी धुना मन्झ जेबे हांऊ माहयाज्का ले अधिकार होर हुक्म पाई किन्हें दमिस्का जो जाया करहा था l
\v 13 ता हे राजा, पैंडे मन्झ दो पैहरा रे टैमा मैं सर्गा ले सुरजा रे तेजा ले बढ़ी किन्हें एक जोत आपणे ऊपर होर आपणे साउगी चलणे वाळे रे चारो तरफ चमक्दी देखी l
\v 14 होर जेबे आस्से सभ ज्मीना पर पई गये, ता मैं इब्रानी भाषा मन्झ, मेरे किन्हें ये बोल्दे हुए अवाज सुणी, कि हे साउल, हे साउल, तू मुंजो किधियो स्ताया करहा? पैने पर लात मारणा तेरे कठे मुस्किल आ l
\v 15 होर मैं पुछेया, हे प्रभु तू कुणहांं? प्रभुए जबाब दितेया, हांऊ यीसू आ जेस जो तू यातना देआ करहा l
\v 16 पर एबे तू उठ होर आपणे पैरा पर खड़ा हुई जा l हांऊ तेरे साम्हणें इधी कठे प्रगट हुएया कि तुजो एक सेवका रे रूपा मन्झ नियुक्त करूँ होर जो कुछ तैं मेरे बारे मन्झ देख्या होर जो कुछ मां तुजो दसणा, तेता रा तुध गुआह रैहया l
\v 17 होर मां तू तेरे लोका ले होर दूजी जातिया ले बचाता रैहणां; जिन्हा वाले हांऊ एबे तुजो इधी कठे भेज्हा l
\v 18 कि तू तिन्हा री हाखिया खोल्हे, ताकि स्यों न्ह्यारे ले प्रयासे वखा जो, होर सैताना रे अधिकारा ले परमेसरा वखा जो फिरे; कि पापा री माफ़ी, होर तिन्हा लोका साउगी उत्तराधिकर पाए, जो मुंजो पर विस्वास करणे ले पवित्र हुई चुकिरे l
\s आपणे कामा रा ब्यौरा
\p
\v 19 इधी कठे हे राजा अग्रिप्पा, मैं तेस स्वर्गीय दर्सना री गल नी टाळी l
\v 20 पर पैहले दमिस्का रे, फेरी यरुस्लेमा रे रैहणे वाळेयाजो, तेबे यहूदिया रे सारे देसा मन्झ होर दूजी जातिया जो समझांदा रैहया, कि मन फिराऊआ होर परमेसरा वखा जो फिरि किन्हें मन फिराणे रे लायक काम करा l
\v 21 इन्हा गल्ला री वजहा ले यहूदी मुंजो मंदरा मन्झ पकड़ी किन्हें मारणे री कोसिस करहा ऐ थे l
\v 22 पर आज तक मुंजो परमेसरा री मदद मिल्दी रही, होर इधी कठे हांऊ छोटे होर बडे सभी लोका रे साम्हणें गुआही देआ करहा; होर जो गल्ला नबिए होर मुस्से बोलिरी, कि स्यों हुणे वाळी ई; हांऊ बस तिन्हा गल्ला जो छाडी किन्हें होर कुछ नी बोल्दा l
\v 23 कि मसीहा जो दुःख उठाणा पऊणा, होर तेस ई सभी ले पैहले मरीरे मंझा ले जी उठी किन्हें, आस्सा रे लोका मन्झ होर दूजी जातिया मन्झ ज्योति रा प्रचार करणा l
\v 24 से आपणे बचाऊआ मन्झ जेबे इन्हा गल्ला जो करेया करहा था कि फेस्तुसे चिल्लाई किन्हें बोल्या, पौलुस तेरा दमाग खराब हुई गईरा! तेरी ज्यादा पढ़ाई ऐ तू पागल बणाई दितिरा l
\p
\v 25 पर तिने बोल्या; हे माहप्रतापी फेस्तुस, हांऊ पागल नी आ, पर सच्चाई होर बुद्धि री गल्ला बोल्हा l
\v 26 राजा भी जेस रे साम्हणें हांऊ निडर हुई किन्हें बोल्या करहा, ये गल्ला जाणहांं, होर मुंजो विस्वास आ, कि इन्हा गल्ला मंझा ले कोई तेस ले नी छिपिरी, क्यूंकि से घटना केसी एक कोणे मन्झ नी हुई री l
\v 27 हे राजन अग्रिप्पा! नबिए जो लिखीरा, क्या तू तेता मन्झ विस्वास करहा? हांऊ जाणहांं कि तू विस्वास करहा l
\v 28 होर अग्रिप्पे पौलुसा किन्हें बोल्या, क्या तू इतनी असानी किन्हें मुंजो मसीह बणाणा चाहां?
\v 29 पौलुसे जबाब दितेया, थोहड़े टैमा मन्झ, या ज्यादा टैमा मन्झ, परमेसरा ले मेरी प्रार्थना ई कि ना सिर्फ तू बल्कि स्यों सभ भी, जो आज मुंजो सुणेया करहा ऐ, इन्हा बेड़ीया जो छाडी किन्हें, स्यों मेरे साहीं हुई जाए l
\v 30 तेबे राजा होर हाकम होर बिरनिके होर तिन्हा साउगी बैठणे वाळे उठी गये l
\v 31 होर लग जे जाई किन्हें आपु मन्झ बोल्दे लगे, ये आदमी एहड़ा ता कुछ नी करदा, जो मौता री सजा या जेहला मन्झ पाणे रे लायक हो l
\v 32 अग्रिप्पे फेस्तुसा किन्हें बोल्या, अगर ये आदमी कैसरा री दुहाई नी देंदा, ता एस जो छाडी दितेया जाणा था l
\c 27
\s पौलुसा री रोम यात्रा: क्रेते तक
\p
\v 1 जेबे ये पक्का हुई गया, कि आस्से जहाजा पर इतालिया जो चली जाए, ता तिन्हें पौलुस होर दूजे कैदीया जो भी यूलियुस नांऊआंं रे औगुस्तुसा री पलटना रे एकी सूबेदारा रे हाथा मन्झ सौंपी दितेया l
\v 2 होर अद्रमुत्तियुमा रे एकी जहाजा पर जो आसिया रे बाढ़ेरी जगहा ले हुई किन्हें जाणे वाळा था, तेस पर चढ़ी किन्हें आस्से समुद्री सफरा रे कठे निकळी गये; होर अरिस्तर्खुस नांऊआंं रा थिस्सलुनिके रा एक मकिदुनी भी आस्सा साउगी था l
\v 3 दूजे ध्याड़े आस्से सैदा मन्झ उतरे होर यूलियुसे दया करी किन्हें पौलुसा जो तेसरे दोस्ता वाले जाणे दितेया कि से तिन्हा री स्यों सेउआ सत्कार स्वीकार करे l
\v 4 तेथी ले आस्से दबारा समुद्रा रे रस्ते ले हुई किन्हें चली पये, आस्से साईप्रसा री आड़ा मन्झ हुई किन्हें चले क्यूंकि हवा आस्सा रे खलाफ चलेया करहा ई थी l
\v 5 फेरी आस्से किलकिया होर पंफुलिया रे सागर जो पार करदे हुए लुकिया होर मीरा पौहुंचे l
\v 6 तेथी सूबेदारा जो सिकंदरिया रा एक जहाज इतालिया जांदे हुए मिलेया, होर तिने आस्सा जो तेस पर चढ़ाई दितेया l
\v 7 होर जेबे आस्से बौहत ध्याड़े तक मजे-मजे चली किन्हें बड़ी मुस्किला किन्हें कनिदुसा रे साम्हणें पौहुंचे, ता इधी कठे कि हवा आस्सा जो अगे नी जाणे देआ करहा ई थी; सलमोने रे साम्हणें ले हुई किन्हें क्रेते री आड़ा मन्झ हुई किन्हें चले l
\v 8 होर क्रेता रे बाढे-बाढे बौहत मुस्किला किन्हें जहाजा जो अगे बढ़े, होर मनोहर लंगरबारी नांऊआंं री जगहा पूजे, जेथी ले लस्या नगर नेडे था l
\p
\v 9 जेबे बौहत ध्याड़े बीती गये, होर जहाजा जो अगे बढ़ाणा भी खतरे रा काम था; क्यूंकि उपवासा रा ध्याड़ा भी खत्म हुई चुकिरा था इधी कठे पौलुसे खबर दार करदे हुए तिन्हा किन्हें बोल्या l
\v 10 हे भाईयो, आस्सा जो लघ्हा कि आस्सा रा ये समुद्री सफर नासकारी हूणां, ना सिर्फ समाना री होर जहाजा री बल्कि आस्सा रे प्राणा रा भी नुक्सान हुणे वाळा आ l
\v 11 पर पौलुसे जो बोल्या था, तेता पर ध्यान देणे रे बजाय तिने सुबेदारे माझी होर जहाजा रे माल्का री गल्ला रा विस्वास कितेया l
\v 12 होर से बंदरगाहा री जगहा ठंडी रे ध्याड़े काटणे रे कठे ठीक नी थी, इधी कठे तिन्हें सभीए विचार कितेया, कि तेथी ले जहाजा ले हुई किन्हें किहां नी किहां फिनिक्सा मन्झ पूजी किन्हें सर्दी काटे; फिनिक्स क्रेता रा एक एहड़ा बंदरगाह आ जेसरा मुंह दक्षिण-पश्चिम होर उतर-पश्चिम दुंहींं रे साम्हणें आ l
\s समुद्रा मन्झ तूफ़ान
\p
\v 13 जेबे दक्षिणी हवा मजे-मजे चलदी लगी ता तिन्हें सोचेया कि जेहड़ा तिन्हें चाहेया था, से तिन्हा जो मिली गया; इधी कठे तिन्हें लंगर चकेया होर क्रेते रे बाढे-बाढे जहाज लई जांदे लगे l
\v 14 पर थोहड़ी देरा मन्झ तेथी ले एक बडी आंधी उठी, जेस जो यूरकुलीन मतलब उतर-पूर्वी आंधी बोल्हा ऐ l
\v 15 जेबे जहाज तूफाना मन्झ फसी गया होर तूफान रा साम्हणां नी करी सक्या ता आस्से तेस जहाजा जो हवा रे रुखा रे मुताबक जाणे दितेया, होर आस्से भी तेस जहाजा साउगी बैह्न्दे हुए चली गये l
\v 16 तेबे कौदा नांऊआंं रे एक छोटे टापू री आड़ा मन्झ बैह्न्दे-बैह्न्दे आस्से बौहत मुस्किला किन्हें जहाजा री डोंगी मतलब बचाव करणे वाळी किस्ती जो आस्से पकड़ी सके l
\v 17 फेरी डोंगीया मतलब बचाव करणे वाळी किस्तिया जो उठाणे ले बाद जहाजा जो च्लाणे वाळे, जहाजा जो रस्सी किन्हें बान्ही दितेया होर सिरतिसा रे चोरबालू पर फसणे रे डरा ले,पाल होर समान तुआरी किन्हें, बैह्न्दे चली गये l
\v 18 दूजे ध्याड़े जेबे आस्से तूफाना री वजहा ले हिचकोले होर धक्के खाध्हे, ता स्यों जहाजा रा समान सटदे लगे l
\v 19 होर त्रीजे ध्याड़े तिन्हें आपणे हाथा ले जहाजा रा समान सटी दितेया l
\v 20 फेरी बौहत ध्याड़े तक जेबे सूरज होर तारे नी सुज्हे होर बड़ी आंधी चलेया करहा ई थी, होर आस्सा जो बचणे री आस नी रही l
\p
\v 21 जेबे स्यों बगैर खाणे कई ध्याड़े काटी चुके, ता पौलुस तिन्हारे बीचा मन्झ खड़ा हुई किन्हें बोल्दा लग्या, हे भाईयो, अगर तुस्से मेरी सलाह मनी हुन्दी होर क्रेता ले रवाना नी हुंदे ता ठीक था, तेबे ना ता ये विपत्ति आऊणी थी होर ना नुक्सान हूणां था l
\v 22 पर हांऊ एबे भी तुस्सा किन्हें अरज करहा कि आपणी हिम्मत बणाई रखा, क्यूंकि तुस्सा मंझा ले केसी रे प्राणा री हानि नी हूणीं, पर एस जहाजा नास हुई जाणा l
\v 23 क्यूंकि परमेसर जेसरा हांऊ आ, होर जेसरी सेउआ हांऊ करहा, तेसरे स्वर्गदूते राती मेरे वाले आई किन्हें बोल्या l
\v 24 हे पौलुस, मत डर; तुजो कैसरा रे साम्हणें खड़े हूणां जरुरी आ; होर देख, परमेसरे सभी जो, जो तेरे साउगी सफर करेया करहा ऐ, तुजो देई दितीरा l
\v 25 इधी कठे, हे भाईयो, हिम्मत रखा; क्यूंकि हांऊ परमेसरा रा विस्वास करहा, कि जेहड़ा मेरे किन्हें बोलिरा, तेहड़ा ई हूणां l
\v 26 पर केसी टापू पर आस्सा रा जहाज जरुर लगी जाणा l
\s जहाज टूटी गया
\p
\v 27 फेरी जेबे चौदहवीं रात आई, होर आस्से अद्रिया सागरा मन्झ भटकेया करहा ऐ थे, ता आधी राती रे लगभग जहाजा रे च्लाणे वाळेया जो लग्या कि आस्से केसी देसा रे नेडे ऐ l
\v 28 तिन्हें सागरा री गैहराई नापी ता पता चलेया कि तेथी लगभग अस्सी हाथ डुघी गैहराई थी, थोहड़ी देरा बाद तिन्हें पाणी री गैहराई नापी होर पता चलेया कि हली भी गैहराई लगभग साठ हाथ रही गईरी l
\v 29 तेबे एस डरा ले कि जहाज केते पत्थरीली चटाना मन्झ नी फसी जाए, तिन्हें जहाजा रे पिछले हिस्से रे चार लंगर पाए, होर प्रार्थना करदे लगे कि किहां नी किहां भ्याग हुई जाए l
\v 30 होर जेबे जहाज च्लाणे वाळे जहाजा ले उतरी किन्हें भगणा चाहें थे, होर अगले हिस्से मन्झ लंगर पाणे रे भाने, स्यों डोंगी जो समुद्रा मन्झ तुआरी चुकीरे थे l
\v 31 तेबे पौलुसे सूबेदारा होर स्पाहिया किन्हें बोल्या, अगर ये जहाजा पर नी रैहे ता तुस्सा भी नी बचणा l
\v 32 तेबे स्पाहिए रस्सी काटी किन्हें डोंगीया मतलब बचाव करणे वाळी किस्तिया ड्याई दिती l
\p
\v 33 भ्याग हुणे ले थोहड़े पैहले पौलुसे सभी ले अरज किती कि स्यों खाणा खाई ले, क्यूंकि आज चौदा ध्याड़े हुई चुकिरे होर तुस्से लगातार चिंता री वजहा ले भूखे रैहया करहा ऐ, होर कुछ नी खाधेया l
\v 34 इधी कठे हांऊ तुस्सा जो समझाया करहा; कि कुछ खाई लऊआ, जेस ले तुस्से बची सको; क्यूंकि तुस्सा मंझा ले केसी रे मुंडा रा एक भी बाळ नी पऊणा l
\v 35 होर ये बोली किन्हें तिने रोटी लई होर सभी रे साम्हणें परमेसरा रा धन्यबाद कितेया; होर तोड़ी किन्हें खांदा लग्या l
\v 36 तेबे स्यों सभ भी हिम्मत करी किन्हें खाणा खांदे लगे l
\v 37 होर जहाजा पर आस्सा सभी जो मिलाई किन्हें दो सौ छेह्त्र माहणुं थे l
\v 38 जेबे स्यों खाणा खाई किन्हें रजी गये, ता कणका जो समुद्रा मन्झ सटी किन्हें जहाजा जो हल्का करदे लगे l
\v 39 जेबे भ्याग हुई, ता स्यों तेस देसा जो नी पैह्चाणी सके, तिन्हा जो से जगहा एक खाड़ी लगी जेसरा किनारा चौरस था, होर तिन्हें ये फैसला कितेया, कि अगर हुई सके, ता एस जहाजा जो एस किनारे पर ई खड़ा करी दे l
\v 40 तेबे तिन्हें लंगरा जो खोल्ही किन्हें समुद्रा मन्झ छाडी दितेया, होर तेस ई टैम पतवारा रे बाहन खोल्ही दिते, होर फेरी जहाजा रे अगले पतवार चढ़ाई किन्हें किनारे बखा जो चली पये l
\v 41 पर दो पाणी री धारा रे बीचा मन्झ पई किन्हें जहाज रेता मन्झ जाई फस्सेया होर तेसरा अगला हिस्सा एहड़ा धस्या कि हिली नी सक्या; होर पिछला हिस्सा लैहरा री मारा किन्हें टूटदा लग्या l
\p
\v 42 तेबे स्पाहिए सलाह किती, कि कैदिया जो मारी दे; एहड़ा नी हो कि कोई भी कैदी तैरी किन्हें बची जाए l
\v 43 पर सूबेदार पौलुसा जो बचाणा चाहां था, इधी कठे तिने तिन्हा जो हुक्म दितेया कि जो तैरी सक्हा ऐं, स्यों पैहले छलांग ल्गाई किन्हें बाढ़े पर निकळी जाए l
\v 44 होर बाकी लोक फ्ह्ल्टे होर जहाजा री दूजी चीजा या टुकड़े रे सहारे निकळी जाए, इहां सभ के सभ सही सलामत सुकी ज्मीना पर पूजी गये l
\c 28
\s माल्टा नांऊआं रे टापू पर पौलुस
\p
\v 1 होर जेबे आस्से बची निकळे, ता पता चल्या कि एस टापू जो माल्टा बोल्हा ऐ l
\v 2 होर तिन्हें जंगली लोके आस्सा पर नौखी किरपा किती; क्यूंकि ठंडी रे ध्याड़े थे होर वरखा भी हुएया करहा ई थी, इधी कठे तिन्हें आग भ्खाई किन्हें आस्सा रा स्वागत कितेया l
\v 3 जेबे पौलुसे लकड़ी रा भारा कठे करी किन्हें आगा पर रख्या, ता एक कीड़ा सेक लगणे री वजहा ले बाहर निकळेया होर पौलुसा रे हाथा किन्हें लिप्टी गया l
\v 4 जेबे तेथी रे लोके तेस कीड़े जो तेसरे हाथा मन्झ लिप्टी रे देख्या, होर सोचेया कि तिने कीड़े से डसी लईरा, ता स्यों आपु मन्झ बोल्दे लगे, पक्का ई ये आदमी एक हत्यारा आ, अगर ये समुद्रा ले बची सही सलामत निकळी गया, पर न्याय री वजहा ले एस जो जीऊन्दा नी जाणे दितेया l
\v 5 तेबे तिने कीड़े जो आगा मन्झ झटकी दितेया, होर तेस जो कुछ नुक्सान नी हुएया l
\v 6 पर स्यों ध्याग्या करहा ऐ थे, कि या ता तेस सूजी जाणा या ता अचानक धरती पर पई किन्हें मरी जाणा; पर बौहत देरा तक न्ह्याळदे रैहे होर ये देखी किन्हें कि तेसरा कुछ नी बिगड़ेया, ता तिन्हें आपणी सोच बदली दिती, होर बोल्दे लगे, कि ये ता कोई देवता आ l
\p
\v 7 तेस जग्हा रे नेडे ई तेस टापू रे प्रधान अधिकारी पुबलियुसा री ज्मीन थी, तिने आस्सा जो आपणे घरा लई जाई किन्हें तीन ध्याड़े तक आस्सा रे आदर खातर किते l
\v 8 होर पुबलियुसा रा बाब बिस्तरे मन्झ बीमार था, तेस जो बुखार होर पेचीस हुई री थी; पौलुस तेस किन्हें मिलणे रे कठे अन्दर गया, फेरी प्रार्थना ले बाद तिने तेस पर हाथ रखे होर से ठीक हुई गया l
\v 9 एस घटना ले बाद टापू रे बाकि सभी मरीज भी तेथी आए होर ठीक हुई गये l
\v 10 होर तिन्हें आस्सा रा कई तरीके किन्हें आदर खातर किती, जेबे आस्से तेस जगहा ले जाणे वाळे थे ता तिन्हें आस्सा री सारी चीजा जहाजा पर लादी दिती l
\s माल्टा टापू ले रोमा री तरफ
\p
\v 11 तीन म्हीने ले बाद आस्से सिकंदरिया रे एक जहाजा पर रवाना हुए, जो तेस टापू पर भर सर्दी मन्झ था; होर जेसरा नसाण दियुसकूरी था l
\v 12 सुरकुसा मन्झ लंगर पाई किन्हें आस्से होर तीन ध्याड़े तक रुकी गये l
\v 13 तेथी ले आस्से घूमी किन्हें रेगियुसा मन्झ आए; होर एक ध्याड़े ले बाद दक्षिणी हवा चली; इधी कठे आस्से दूजे ध्याड़े पुतियुली मन्झ आए l
\v 14 तेथी आस्सा जो भाई मिले, होर तिन्हा रे बोलणे ले आस्से तिन्हा रे घरा सात ध्याड़े तक रैहे; होर इहां आस्से रोम पूजे l
\v 15 होर जेबे भाईये आस्सा रे बारे मन्झ सुणेया, ता अप्पियुसा रे चौका होर तीन सराय तक स्यों आस्सा किन्हें मिल्दे आए जिन्हा जो देखी किन्हें पौलुसे परमेसरा रा धन्यबाद कितेया, होर तेस जो हिम्मत मिली l
\v 16 जेबे आस्से रोमा मन्झ पूजे, ता पौलुसा जो एकी स्पाही साउगी जो तेसरी देख भाल करहा था; कल्हे रैहणे रा हुक्म हुएया l
\s रोमा मन्झ पौलुस
\p
\v 17 तीन ध्याड़े ले बाद तिने यहूदिया रे बडे लोका जो सादेया, होर जेबे स्यों कठे हुई गये ता तिन्हा किन्हें बोल्या; हे भाईयो, मैं आपणे लोका रे या बाबदादा रे व्यवहारा रे खलाफ कुछ नी कितेया, तेबे बी कैदी हुई किन्हें यरुस्लेमा ले रोमिया रे हाथा सौम्पेया गया l
\v 18 तिन्हें मेरी जांच पड़ताल करी किन्हें हांऊ छाडी दितेया, क्यूंकि मौता री सजा रे लायक मेरे मन्झ कोई दोष नी था l
\v 19 पर जेबे यहूदीये व्रोध कितेया, ता मुंजो कैसरा री दुहाई देनी पड़ी;पर इधी कठे नी कि हांऊ आपणे ई लोका पर कोई इल्जाम लगाणा चाहां था l
\v 20 ये ई कारण आ कि हांऊ तुस्सा किन्हें मिलूं होर गलबात करूं क्यूंकि इस्राएला री उम्मीदा रे कठे हांऊ एस जंजीरा ले बंधिरा l
\p
\v 21 तिन्हें तेस किन्हें बोल्या; ना आस्से तेरे बारे मन्झ यहूदिया ले कोई चिठिया पाई, होर ना भाईया मन्झा ले केसीए आई किन्हें तेरे बारे मन्झ कुछ दस्या , होर ना बुरा बोल्या l
\v 22 पर तेरा विचार क्या आ? से ई आस्से तुध ले सुणना चाहें, क्यूंकि आस्से जाणहांं ऐं, कि हर जगहा एस मता रे व्रोधा मन्झ लोक गल्ला करहा ऐ l
\v 23 तेबे तिन्हें तेसरे कठे एक ध्याड़ा नियुक्त कितेया, होर बौहत लोक बड़ी संख्या मन्झ आई किन्हें कठे हुए; मुस्सा री व्यवस्था होर नबिया रे ग्रन्था ले यीसू रे बारे मन्झ तिन्हा जो समझाणे रा जतन करदे हुए तिने परमेसरा रे राजा रे बारे मन्झ आपणी गुआही दिती होर समझाया; से भ्यागा ले साह्न्जा तक एता मन्झ ई लगी रैहया l
\v 24 तिने जो कुछ बोलीरा था, तेता ले कुछ ता सैहमत हुई गये पर कुछ लोके विस्वास नी कितेया l
\v 25 फेरी जेबे स्यों आपु मन्झ एक दूजे किन्हें एक मत नी हुए; ता पौलुसा री एस एकी गल्ला रे बोलणे ले स्यों चली गये; कि पवित्र आत्मे यसायाह नबी रे ज्रीए तुस्सा रे बाब दादे किन्हें ठीक ई बोलिरा,
\q1
\v 26 कि जाई किन्हें इन्हा लोका किन्हें बोल l
\q1 कि तिन्हा सुणदे ता रैहणां,
\q2 पर नी समझणा,
\q1 होर तिन्हा देख्दे ता रैहणां,
\q2 पर नी समझणा l
\q1
\v 27 क्यूंकि इन्हा लोका रा मन मोटा,
\q2 होर तिन्हारे कान भारी हुई गईरे,
\q2 होर तिन्हें आपणी हाखिया बंद करी दितिरी,
\q1 एहड़ा नी हो कि स्यों कधी हाखिया ले देखे,
\q2 होर काना ले सुणे,
\q2 होर मना ले समझे
\q2 होर फिरे,
\q2 होर हांऊ तिन्हा जो ठीक करूँ l
\p
\v 28 इधी कठे तुस्से जाणी लो कि परमेसरा रा उद्धार दूजी जातिया वाले भेजी जाई चुकिरा, होर तिन्हा ऐ जरुर सुणना l
\v 29 जेबे तिने ये बोल्या ता यहूदी आपु मन्झ बैहस करदे लगे होर तेथी ले चली गये l
\v 30 होर से दो साल तक आपणे भाड़े रे घरा मन्झ रैहया l
\v 31 होर जो तेस वाले आहूँआं ऐं, तिन्हा सभी किन्हें मिलदा रैहया होर बिना रोक टोक न्डरे हुई किन्हें परमेसरा रे राजा रा प्रचार करदा होर प्रभु यीसू मसीह री गल्ला सिखांदा रैहया l
