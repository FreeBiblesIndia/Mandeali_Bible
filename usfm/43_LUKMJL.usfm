\id LUK LUKE mandeali bible
\ide UTF-8
\rem Copyright Information: Creative Commons Attribution-ShareAlike 4.0 License
\h लूका
\toc1 लूका रा सुसमाचार
\toc2 लूका
\mt1 LUKE
\mt1 लूका
\iot परिचय
\io1 लूका रचित सुसमाचार यीसू जो इस्राएला रे बचनबद्ध उद्धारकर्ता होर सारी माहणुं जाति रे उद्धारकर्ता रे रूपा मन्झ पेस करहा l लूका लिख्हा कि यीसू जो ''कंगाला जो सुसमाचार सुनाणे रे कठे'' प्रभु री आत्मे सादिरा था l एस वजहा ले ऐ सुसमाचार कई किस्मा री समस्या मन्झ पईरे लोका री चिंता किन्हें भरीरा आ l लूका रचित सुसमाचारा मन्झ खुसी रे पला रे कठे भी खास जगहा ई, खासकर सुरुआती अध्याया मन्झ, जिन्हा मन्झ यीसू रे आगमना रे बारे मन्झ घोषणा किती गईरी, होर आखरी मन्झ भी जेथी जे यीसू रे स्वर्गारोहणा री, जाणकारी ई, यीसू रे स्वर्गारोहणा ले बाद मसीह विस्वासा री बढ़ौतरी होर विस्तारा रा लेखा जोखा एस लेखका रे ज्रीए प्रेरिता रे काम नांऊआं री क्ताबा मन्झ दितेया गईरा,
\io1 दूजे होर छठे हिस्से (हेठ दितिरी रूप रेखा देखा) मन्झ दस्सी री बौहत गल्ला सिर्फ एस सुसमाचारा मन्झ ई पाई जाहीं l उदाहरणा रे कठे, यीसू रे हूणे पर स्वर्गदूता रा गीत गाणा, पुहाला रा यीसू जो देखणे जाणा, यरुस्लेमा रे मन्द्रा मन्झ बालक यीसू, होर दयालु सामरी होर उड़ाऊ पुत्रा रे दृष्टांत आदि l सारे सुसमाचारा मन्झ प्रार्थना, पवित्र आत्मा, यीसू री जनसेऊआ मन्झ जनानिया री भूमिका, होर परमेसरा रे ज्रीए पापा री माफी पर बौहत ज्यादा दितेया गईरा l
\iot रूप-रेखा
\io1 भूमिका 1:1-4
\io1 यहून्ना बप्तिस्मा देणे वाळे होर यीसू रा जन्म होर बचपन 1:5-2:52
\io1 यहून्ना बप्तिस्मा देणे वाळे री जनसेऊआ 3:1-20
\io1 यीसू रा बप्तिस्मा होर परीक्षा 3:21-4:13
\io1 ग्लीला मन्झ यीसू री जनसेऊआ 4:14-9:50
\io1 ग्लीला ले लई किन्हें यरुस्लेमा तका रा सफर 9:51-19:27
\io1 यरुस्लेमा मन्झ आखरी हप्ता 19:28-23:56
\io1 प्रभु रा पुनरुत्थान, दिखाई देणा या प्रगट हूणां, होर स्वर्गारोहण 24:1-53
\c 1
\s परिचय
\p
\v 1 इधी कठे कि बौहतिये स्यों गल्ला, जो आस्सा रे बीचा मन्झ हुई, इतिहास लिखणे मन्झ हाथ ल्गाईरा l
\v 2 जिहां, तिन्हें जो पैहले ले ई इन्हा गल्ला जो देखणे वाळे होर वचना रे सेवक थे आस्सा तक पौहन्चाया l
\v 3 इधी कठे हे श्रीमान थिऊफिलुस मुंजो भी ये ठीक लग्हा कि तिन्हा सभी गल्ला रा सारा हाल सुरूहु ले ई ठीक-ठीक परखी किन्हें तिन्हा जो तेरे कठे क्रमा रे मुताबक लिखी सकूं l
\v 4 ताकि तू ये जाणी ले, कि ये गल्ला जिन्हारी जे तैं सिक्षा पाईरी, केहड़ी अटल ई l
\s यहून्ना रे जन्मा री घोषणा
\p
\v 5 यहूदिया रा राजा हेरोदेसा रे टैमा अबिय्याहा रे दला मन्झ जकरयाहा नांऊआंं रा एक याजक था, होर तेसरी लाड़ी हारूना रे खानदाना री थी, तेस्सा रा नांऊ इलीसिबा था l
\v 6 होर स्यों दुहें परमेसरा रे साम्हणें धर्मी थे; होर प्रभु रे सारे हुक्मा होर बिधिया पर खराई किन्हें चलणे वाळे थे l
\v 7 तिन्हारी कोई संतान नी थी, क्यूंकि इलिसिबा बाहन्ज थी, होर स्यों दुहें खपरे हुई गईरे थे l
\v 8 जेबे जकरयाहा रे समाजा रे मंदरा मन्झ याजका रे कामा री बारी थी, से परमेसरा रे साम्हणें याजका रा काम करहा था l
\v 9 ता याजका रे रवाजा रे मुताबक चल्ली री परम्परा रे मुताबक तेसरे नांऊआंं पर चिठी निकळी, कि प्रभु रे मंदरा मन्झ जाई किन्हें धुपबत्ती भ्खाये l
\v 10 होर धुपबत्ती भ्खाणे रे टैमा लोका री सारी मण्डली बाहर प्रार्थना करेया करहा ई थी l
\p
\v 11 होर तेस ई टैम तेसरे साम्हणें प्रभु रा एक स्वर्गदूत प्रगट हुआ; से धूपा री बेदी रे दाईं तरफ खड़ी रा था l
\v 12 होर जकर्याह स्वर्गदूता जो देखी किन्हें बौहत डरी गया l
\v 13 पर स्वर्गदूते तेस किन्हें बोल्या, हे जकर्याह डर मत क्यूंकि तेरी प्रार्थना सुणी लई गईरी होर तेरी लाड़ी इलिसिबा ले तेरे कठे एक म्हठा जम्मणा, होर तू तेसरा नांऊ यहुन्ना रख्या l
\v 14 होर तुजो आनंद होर खुसी हूणीं ; होर बौहत लोका तेसरे जन्मा री वजहा ले खुस हूणां l
\v 15 क्यूंकि तेस प्रभु रे साम्हणें महान हूणां ; होर तेस दाखरस होर सराब कधी नी पीणा; होर तेस आपणी माऊआ रे गर्भा ले ई पवित्र आत्मा ले परिपूर्ण हूणां l
\v 16 होर तेस इस्राएलिया मंझा ले बौहत लोक तिन्हारे प्रभु परमेसरा री तरफ फेरणे l
\v 17 तेस एलियाहा री आत्मा होर सक्ति मन्झ हुई किन्हें तेसरे अगे-अगे चलणा, तेस पिता रा मन बच्चे री तरफ फेरी देणे; होर हुकम नी मनणे वाळेया जो धर्मिया साहीं समझ रखणे रे कठे प्रेरणा देणी; ये सभ, तेस लोका जो प्रभु रे खातर त्यार करणे रे कठे करणा l
\p
\v 18 जकर्याहे स्वर्गदूता ले पुछेया; ये हांऊ किहां जाणूं कि ये सच आ? क्यूंकि हांऊ ता खपरा आ; होर मेरी लाड़ी भी खपरी हुई गईरी l
\v 19 स्वर्गदूते तेस जो जबाब दितेया, कि हांऊ जिब्राईल आ, जो परमेसरा रे साम्हणें खड़ी रा रैंहयांं; होर मुंजो तुध किन्हें गल्ल बात करणे होर तुजो ये समाचार सुनाणे रे कठे भेजिरा l
\v 20 होर देख जेस ध्याड़े तक यूं गल्ला पूरी नी हुई जाये, तेस ध्याड़े तक तुध चुप रैहणां, होर गूंगा हुई जाणा, इधी कठे कि तैं मेरी गल्ला रा विस्वास नी कितेया तिन्हा आपणे टैमा पर पूरी हूणां l
\v 21 होर लोक जकर्याहा रा इंतजार करदे रैहे होर हरान हुई गये कि तेस जो मंदरा मन्झ इतनी देर कि लगी?
\v 22 जेबे से बाहर आया, ता से तिन्हा किन्हें बोली नी सक्या; होर स्यों जाणी गये, कि तिने मंदरा मन्झ कोई दर्सन देख्या; होर से तिन्हा जो ईसारा करदा रैहया, पर से गूंगा बणी किन्हें रही गया l
\v 23 जेबे तेसरी सेउआ रे ध्याड़े पुरे हुई गये, ता से आपणे घरा जो चली गया l
\v 24 इन्हा ध्याड़े ले बाद तेसरी लाड़ी इलिसिबा गर्भवती हुई; होर पांज म्हीने तक आपणे आपा जो ये बोली किन्हें ल्कोंदी रैही l
\v 25 कि माहणुं मन्झ मेरी बेज्जती दूर करणे रे कठे प्रभु ऐ इन्हा ध्याड़े मन्झ दया करी किन्हें मेरे कठे ऐहड़ा कितेया l
\s यीसू रे जन्मा री घोषणा
\p
\v 26 छठे म्हीने मन्झ परमेसरा री तरफा ले जिब्राईल स्वर्गदूता जो गलीला रे नासरत नगरा मन्झ एक कुआरीआ वाले भेज्या गया l
\v 27 जेस्सा री मांगणी यूसुफ नांऊआंं रे, दाऊदा रे घराने रे एक आदमी किन्हें हुई री थी; तेस्सा कुआरी रा नांऊ मरियम था l
\v 28 होर स्वर्गदूते तेस्सा वाले अन्दर आई किन्हें बोल्या; तुध पर परमेसरा री दया हुई री, आनंद होर जय तेरी हो, परमेसर तेरे साउगी आ l
\p
\v 29 से तेस वचना ले बौहत डरी गयी, होर सोच्दी लगी, कि ये केस तरीके रा अभिवादन आ?
\v 30 स्वर्गदूते तेस्सा किन्हें बोल्या, हे मरियम; डर मत, क्यूंकि परमेसरा री दया तेरे पर हुई गईरी l
\v 31 होर देख, तुध गर्भवती हूणां, होर तेरा एक पुत्र हूणां, तू तेसरा नांऊ यीसू रख्या l
\v 32 तेस म्हान हूणां ; होर तेस जो परम प्रधाना रा पुत्र बोल्या जाणा; होर प्रभु परमेसरा तेस जो तेसरे बाबा, दाऊदा री गद्दी देई देणी l
\v 33 होर तेस याकूबा रे घराने पर हमेसा राज करणा; होर तेसरे राजा रा कधी अंत नी हूणां l
\v 34 मरीयमे स्वर्गदूता किन्हें बोल्या, ये किहां हुई सक्हा? हांऊ ता केसी आदमी जो नी जाणदी l
\v 35 स्वर्गदूते तेस्सा जो जबाब दितेया; कि पवित्र आत्मा तेरे पर आऊणा, होर परम प्रधाना री सक्ति तुध पर छाया करणी, इधी कठे तेस जन्म लैणे वाळे पवित्र बालका जो, परमेसरा रा पुत्र बोल्या जाणा l
\v 36 होर देख, होर तेरे ई टब्बरा मन्झ इलिसिबा रा भी बुढ़ापे मन्झ बेटा हुणे वाळा आ, जेस्सा जो लोक बांझ बोल्हा ऐ थे, तेस्सा रा ये छठा म्हीना चल्लीरा आ l
\v 37 क्यूंकि जो वचन परमेसरा री तरफा ले हुंहां से बेअसर नी हुंदा l
\v 38 मरियमे बोल्या, देख, हांऊ ता प्रभु री दासी ई, मेरे किन्हें तेरे वचना रे मुताबक हो; तेबे स्वर्गदूत तेस्सा वाले ले चली गया l
\s मरियमा री इलिसिबा साउगी मिलणी
\p
\v 39 तिन्हा ध्याड़े मरियम ऊठी किन्हें झटपट पाहड़ी देसा मन्झ बस्सीरे यहूदा रे एक नगरा जो चली गयी l
\v 40 होर जकर्याहा रे घरा मन्झ जाई किन्हें इलिसिबा जो प्रणाम कितेया l
\v 41 जिहां ईं इलीसिबे मरियमा रा प्रणाम सुणेया, तिहां ईं बच्चा तेस्सारे पेटा मन्झ उछ्लेया, होर इलिसिबा पवित्र आत्मा किन्हें भहरी गयी l
\v 42 होर तेस्से उची अवाजा मन्झ पुकारी किन्हें बोल्या, तू सभ जनानिया मन्झ भागा वाळी ई, होर तेरे पेटा रा फल धन्य आ l
\v 43 होर ये दया मेरे पर केथी ले हुई, कि मेरे प्रभु री माऊ मेरे वाले आई?
\v 44 होर देख, होर जिहां ईं तेरे अभिवादना री अवाज मेरे काना मन्झ पई, तिहां ई बच्चा मेरे पेटा मन्झ खुसी रे मारे ऊछलेया l
\v 45 तू भागा वाळी ई, जेस्से जे विस्वास कितेया कि जो गल्ला प्रभु री तरफा ले तेस्सा किन्हें बोली गईरी थी; स्यों पूरी हूणीं l
\s मरियमा रा स्तुतिगीत
\p
\v 46 तेबे मरीयमे बोल्या,
\q1 मेरा प्राण प्रभु री बड़ाई करहा l
\q2
\v 47 होर मेरी आत्मा मेरे ऊद्धार करणे वाळे परमेसरा ले खुस ई l
\q2
\v 48 क्यूंकि तिने आपणी दासी री दीनता पर रैहम कितेया,
\q1 इधी कठे देखा, एभे ले सभिया युगा-युगा रे लोका मुंजो भागा वाळी बोलणा l
\q2
\v 49 क्यूंकि जो सक्तिमान आ तिने मेरे कठे बडे-बडे काम कितीरे,
\q2 होर तेसरा नांऊ पवित्र आ l
\q2
\v 50 होर तेसरी दया तिन्हा पर, जो तेस ले डरहा ऐ, पीढ़ी-पीढ़ी तक बणी रैंहीं l
\q1
\v 51 तिने आपणे हाथा री ताकत दसी,
\q2 होर जो आपणे आपा जो बडा समझ्हा ऐ थे, स्यों तितर बितर करी दिते l
\q1
\v 52 तिने राजे राजगद्दी ले हेठ सट्टी दिते;
\q2 होर दीन लोक ऊँचे किते l
\q1
\v 53 तिने भुखे खरी चीजा किन्हें भरपूर किते,
\q2 होर अमीर खाली हाथ काढ़ी दिते l
\q1
\v 54 तिने आपणा सेवक इस्राएल सम्भाळया l
\q2
\v 55 कि से आपणी तेस दया जो याद करे,
\q2 जो अब्राहमा होर तेसरे खानदाना पर हमेसा रैहणी, जेहड़ा तिने आस्सा रे माऊ बाबा किन्हें बोलीरा था l
\p
\v 56 मरियम लगभग त्राय म्हीने तक तेस्सा वाले रही किन्हें आपणे घरा जो चली गयी l
\s यहून्ना बप्तिस्मा देणे वाळे रा जन्म
\p
\v 57 तेबे इलिसिबा रा बच्चा जम्णे रा टैम पूरा हुआ, होर तेस्से म्हठे जो जन्म दितेया l
\v 58 तेस्सा रे पड़ोसिये होर टब्बरे ये सुणी किन्हें, कि प्रभुऐ तेस्सा पर बडी दया किती, स्यों तेस्सा साउगी बौहत खुस हुए l
\v 59 होर ऐहड़ा हुआ कि आठवे ध्याड़े स्यों जेबे बच्चे रा खतना कर्वान्दे आये होर तेसरा नांऊ तेसरे बाबा रे नांऊआंं पर जकर्याह रख्दे लगे l
\v 60 होर तिन्हें तेस्सा किन्हें बोल्या, तेरे टब्बरा मन्झ केसीऐ भी ऐहड़ा नांऊ नी रखीरा l
\v 61 होर तिन्हें तेस्सा किन्हें बोल्या, तेरे टब्बरा मन्झ केसीऐ भी ऐहड़ा नांऊ नी रखीरा l
\v 62 तेबे तिन्हें तेसरे बाबा ले इसारे मन्झ पुछेया l
\v 63 कि तू तेसरा नांऊ क्या रखणा चाहां? होर तिने लिखणे री पट्टी मांगी होर लिख्या, कि तेसरा नांऊ यहुन्ना आ; होर सभी जो हरानी हुई l
\v 64 तेबे तेसरा मुंह होर जीभ झटपट खुल्ही गयी; होर से बोल्दा होर परमेसरा रा धन्याबाद करदा लग्या l
\v 65 होर तेसरे ओरे परे रैहणे वाळेया पर डर छाई गया; होर तिन्हा सभी री गल्ला री चर्चा यहूदिया रे सारे पाहड़ी देसा मन्झ फैल्ही गई l
\v 66 होर सभी सुणने वाळे आपणे-आपणे मना मन्झ ये विचार करी किन्हें बोल्या, ये बच्चा केहड़ा हूणीं? क्यूंकि प्रभु रा हाथ तेस साउगी था l
\s जकर्याहा रा स्तुतिगीत
\p
\v 67 होर तेसरा बाब जकर्याह पवित्र आत्मा किन्हें भहरी गया, होर भविष्यवाणी करदा लग्या l
\q1
\v 68 कि प्रभु, इस्राएला रा परमेसर धन्य हो,
\q2 कि तिने आपणे लोका पर नजर कीती होर तिन्हारा छुटकारा कितेया l
\q1
\v 69 होर आपणे दास दाऊदा रे खानदाना मन्झ आस्सारे कठे एक उद्धारा रा सींग खड़ा कितेया l
\q2
\v 70 जेहड़ा कि तिने बौहत पैहले आपणे पवित्र नबीया रे ज्रीये वचन दितेया था l
\q2
\v 71 तिने आस्सा रे दुसमना ले, होर आस्सा रे बैरीया रे हाथा ले आस्सा रा छुटकारा कितेया l
\q1
\v 72 ताकि से आस्सा रे बाब दादे पर दया करी किन्हें,
\q2 आपणी वाचा री याद करे l
\q1
\v 73 होर से कसम जेहड़ी तिने आस्सा रे पिता अब्राहमा किन्हें खाधी री थी l
\q2
\v 74 कि तेस आस्से, आस्सा रे दुसमना रे हाथा ले छुड़ाणे l
\q2 ताकि डर भय रखी किन्हें आस्से तेसरी सेउआ करे l
\q2
\v 75 होर आपणी जिन्दगी भर हर रोज तेसरे साम्हणें आस्से पवित्र होर धर्मी बणी रही सके l
\q1
\v 76 हे बच्चे, एभे ले तुध परम प्रधान परमेसरा रा नबी हूणां,
\q2 क्यूंकि तुध प्रभु रे अगे-अगे चली किन्हें तेसरे कठे रस्ता त्यार करणा l
\q2
\v 77 होर तेस लोका किन्हें बोलणा कि तिन्हारे पापा री माफी री वजहा ले ई तिन्हारा उद्धार हूणां l
\q1
\v 78 आस्सा रे परमेसरा री बड़ी दया ले
\q2 एक नंऊऐ ध्याड़े री भ्याग आस्सा पर ऊपरा ले उतरणी l
\q2
\v 79 कि न्ह्यारे होर मौता री छांऊआं मन्झ बैठणे वाळेया जो ज्योति मिली सके,
\q2 होर आस्सा रे पैरा जो सांति रे रस्ते पर सीधे चलाई सके l
\p
\v 80 होर से बच्चा बढ़दा होर आत्मा मन्झ ताकतवर हुंदा चली गया, होर इस्राएला पर जाहिर हुणे तक जंगला मन्झ रैहया l
\c 2
\s यीसू रा जन्म
\p
\v 1 तिन्हा ध्याड़े औगुस्तुस कैसरा री तरफा ले हुकम निकळेया, कि सारे संसारा रे लोका रे नांऊ लिखे जाये l
\v 2 ये पैहली नांऊ लिखाई तेस टैम हुई, जेबे क्विरिनयुस सुरीया रा हाकम था l
\v 3 होर सभ लोक नांऊ लिखवाणे रे कठे आपणे-आपणे नगरा जो चली गये l
\v 4 एता कठे कि यूसुफ भी दाऊदा रे खानदाना होर वंसा ले था, से भी गलीला रे नासरत नगरा ले यहूदिया मन्झ दाऊदा रे नगरा बैतलैहमा जो चली गया l
\v 5 ताकि से आपणी बरेड़ मरियमा साउगी नांऊ लिखवाई सके l
\v 6 होर ऐहड़ा हुआ कि हल्ली तक जेबे स्यों तेथी थे, तेस्सा रे जम्मणे रे ध्याड़े पुरे हुए l
\v 7 होर तेस्से आपणा पैहलोठा पुत्र जणेया होर तेस जो कपड़े मन्झ लपेटी किन्हें चरणी मन्झ रख्या l
\s स्वर्गदूता रे ज्रीए पुहाला जो सुसमाचार
\p
\v 8 होर तेस देसा मन्झ कुछ पुहाल थे, जो राती मैदाना मन्झ रही किन्हें आपणे झुंडा री पैहरेदारी करेया करहा ऐ थे l
\v 9 होर प्रभु रा एक दूत तिन्हा वाले आई किन्हें खड़ा हुआ, होर प्रभु रा प्रयासा तिन्हारे चारो तरफ चमक्या, होर स्यों बौहत डरी गये l
\v 10 तेबे स्वर्गदूते तिन्हा किन्हें बोल्या, मत डरा; क्यूंकि देखा हांऊ बड़ी खुसी रा समाचार सुणाहांं जो सभ लोका रे कठे हूणां l
\v 11 कि आज दाऊदा रे नगरा मन्झ एक उद्धार कर्ता जम्मीरा, होर ये ई मसीह प्रभु आ l
\v 12 होर एस गल्ला रा तुस्सा रे कठे ये चिन्ह हूणां, कि तुस्सा एक बच्चे जो कपड़े मन्झ लपेटीरा होर चरणी मन्झ लेटीरा देखणा l
\v 13 तेबे अचानक तेस स्वर्गदूता साउगी होर बौहत सारे स्वर्गदूता रा एक दल परमेसरा री स्तुति करदे होर ये बोल्दे हुए सुझ्या l
\q1
\v 14 कि सर्गा मन्झ परमेसरा री म्हीमा
\q2 होर धरती पर तिन्हा माहणुं मन्झ जिन्हा ले से खुस आ, सांति हो l
\p
\v 15 जेबे स्वर्गदूत तिन्हा वाले ले स्वर्गा जो चली गये, ता पुहाले आपु मन्झ बोल्या, आऊआ आस्से बैतलैहमा जाई किन्हें ये गल जेहड़ी आस्सा किन्हें हुई, होर जेस गल्ला जो प्रभुऐ आस्सा किन्हें दस्या, देख्हा ऐ l
\v 16 होर तिन्हें झटपट जाई किन्हें मरियम होर यूसुफा जो होर चरणी मन्झ तेस बच्चे जो लेटिरा देख्या l
\v 17 होर पुहाले तिन्हा जो देखी किन्हें से गल जो एस बच्चे रे बारे मन्झ तिन्हा किन्हें बोली गईरी थी, तेता रे बारे मन्झ तिन्हें सभी जो दस्सी दितेया l
\v 18 होर सभी सुणने वाळे जो, तिन्हा गल्ला ले जो पुहाले तिन्हा किन्हें बोलीरी थी, हरानी हुई l
\v 19 पर मरियम ये सभ गल्ला आपणे मना मन्झ रखी किन्हें सोच्दी रही l
\v 20 होर पुहाल जेहड़ा तिन्हा किन्हें बोलिरा था, तेहड़ा ई सभ सुणी होर देखी किन्हें स्यों परमेसरा री स्तुति करदे हुए वाप्स चली गये l
\s यीसू रा नामकरण
\p
\v 21 जेबे आठ ध्याड़े पुरे हुई गये, होर तेसरे खतने रा टैम आया, ता तेसरा नांऊ यीसू रख्या, तेस जो ये नांऊ तेसरे गर्भा मन्झ आऊणे ले पैहले ई स्वर्गदूता रे ज्रीये देई दितिरा था l
\s मन्द्रा मन्झ यीसू रा अर्पण
\p
\v 22 होर जेबे मूसा री व्यवस्था रे मुताबक तिन्हारे सुद्ध हुणे रे ध्याड़े पुरे हुए ता स्यों यीसू जो प्रभु रे साम्हणें अर्पण करणे रे कठे यरुस्लेमा जो लई गये l
\v 23 (जेहड़ा कि प्रभु री व्यवस्था मन्झ लिखीरा कि हर एक पैहलोठा प्रभुरे कठे पवित्र ठैहरणा) l
\v 24 होर प्रभु री व्यवस्था रे वचना रे मुताबक कपोता* रा एक जोड़ा, या कबूतरा रे दो बच्चे लई किन्हें बलिदान करा l
\s समौना रा गाणा
\p
\v 25 होर देखा, यरुस्लेमा मन्झ समौन नांऊआंं रा एक माहणुं था, होर से माहणुं धर्मी होर भक्त था; होर इस्राएला रे सुख चैना रा इंतजार करेया करहा था, होर पवित्र आत्मा तेस पर था l
\v 26 पवित्र आत्मा री तरफा ले तेस जो चेतावनी हुई गईरी थी, कि जेबे तक तू प्रभु रे मसीहा रा दरसन नी करी लैहन्गा, तेबे तक तेस नी मरणा l
\v 27 से आत्मा ले प्रेरणा पाई किन्हें मंदरा मन्झ आया; होर जेबे माऊ बाब तेस बच्चे जो मंदरा मन्झ अन्दर लई आये, कि तेसरे कठे व्यवस्था रे रवाजा रे मुताबक करे l
\v 28 तेबे तिने से आपणी गोदा मन्झ चक्या होर परमेसरा रा धन्याबाद करी किन्हें बोल्या l
\q1
\v 29 हे स्वामी, ऐभे तू आपणे दासा जो
\q2 आपणे वचना रे मुताबक सांति किन्हें भेजी दे l
\q1
\v 30 क्यूंकि मेरी हाखिये तेरे उद्धारा जो देखी लया l
\q2
\v 31 जेस जो तैं सभ देसा रे लोका रे साम्हणें त्यार कितिरा l
\q1
\v 32 कि से अन्य जातिया जो प्रयासा देणे रे कठे ज्योति,
\q2 होर तेरे आपणे लोका रे कठे एस्राईला री म्हीमा हो l
\p
\v 33 होर तेसरा बाब होर तेसरी माऊ इन्हा गल्ला ले जो तेसरे बारे मन्झ बोली जाहीं थी, हरान हुहां ऐं थे l
\v 34 तेबे समौने तिन्हा जो आसीष देई किन्हें, तेसरी माऊ मरियमा किन्हें बोल्या; देखा, एस बच्चे इस्राएला मन्झ बौहता रे गिरणे होर उठणे रा कारण बणना, होर जेसरे खलाफ बौहत गल्ला हूणीं l
\v 35 होर तेरा प्राण भी तलवारा किन्हें छिदी जाणा, एता ले बौहती लोका रे दिला रे विचार जाहिर हुई जाणे l
\s हन्नाह री गुआही
\p
\v 36 होर असेरा रे गोत्रा मन्झा ले हन्नाह नांऊआंं री फनूएला री म्हठी एक नबण थी; से बौहत स्याणी थी, होर ब्याह हुणे ले बाद सात साला तक आपणे लाड़े साउगी रही री थी l
\v 37 से च्रुआसी साला ले विधवा थी, होर मंदरा जो जाणा नी छाडदी थी पर ब्रत होर प्रार्थना करी-करी किन्हें राती ध्याड़ी उपासना करदी रहीं थी l
\v 38 होर से तेस ई टैम तेथी आई किन्हें प्रभु रा धन्याबाद करदी लगी, होर तिन्हा सभी किन्हें, जो यरूस्लेमा रे छुटकारे रा इंतजार करहा ऐ थे, तेसरे बारे मन्झ गल्ला करदी लगी l
\s नासरता जो वाप्स आऊणा
\p
\v 39 होर जेबे स्यों प्रभु री व्यवस्था रे मुताबक सभ कुछ निपटाई चुके ता स्यों गलीला मन्झ आपणे नगर नासरता जो दबारा वाप्स चली गये l
\v 40 होर बच्चा बढ़दा, होर ताकतवर हुंदा, होर बुद्धि किन्हें परिपूर्ण हुंदा गया; होर परमेसरा री दया तेस पर थी l
\s बालक यीसू मन्द्रा मन्झ
\p
\v 41 तेसरे माऊ बाब हर साल फसहा रे साजे मन्झ यरुस्लेमा जो जांदे रैंहे थे l
\v 42 जेबे से बारा साला रा हुआ, ता स्यों साजे रे रवाजा रे मुताबक यरूस्लेमा जो चली गये l
\v 43 होर जेबे स्यों तिन्हा ध्याड़े जो पूरा करी किन्हें वाप्स जांदे लगे, ता से बच्चा यीसू यरुस्लेमा मंझ ई रही गया; होर ये गल तेसरे माऊ बाब नी जाणदे थे,
\v 44 तिन्हें ये समझ्या कि, से बच्चा बाकि होर यात्रिया साउगी हूंघा, एक ध्याड़े रा पड़ाव निकळी गया; होर स्यों तेस जो आपणे टब्बरा होर जाण पैहचाण वाळे लोका मन्झ टोळदे लगे l
\v 45 पर जेबे से नी मिलेया, ता तेस जो टोळदे-टोळदे स्यों यरूस्लेमा जो वाप्स आई गए l
\v 46 होर तीन ध्याड़े ले बाद तिन्हा जोसे मंदरा मन्झ गुरूआ रे बीचो बीच बैठीरे, तिन्हारी सुणदे होर तिन्हा ले सुआल करदे मिल्या l
\v 47 होर जितने तेसरी सुणेया करहा ऐ थे, स्यों सभ तेसरी समझ होर तेसरे जबाबा ले हरान थे l
\v 48 तेबे स्यों तेस जो देखी किन्हें हरान हुए होर तेसरी माऊऐ तेस किन्हें बोल्या; हे पुत्र, तैं आस्सा किन्हें ऐहड़ा व्यवहार किधियो कितेया? देख, तेरा बाब होर हांऊ तुजो टोळदे-टोळदे परेसान हुई गईरे थे l
\p
\v 49 तिने तिन्हा किन्हें बोल्या; तुस्से मुंजो किधियो टोळेया करहा ऐ थे? क्या तुस्से नी जाणदे थे, कि मुंजो आपणे पिता रे घरा मन्झ हूणां जरूरी आ l
\v 50 पर जो गल तिने तिन्हा किन्हें बोली, स्यों तिन्हा जो नी समझी सके l
\v 51 तेबे से तिन्हा साउगी गया, होर नासरता मन्झ आया, होर तिन्हारे हुक्मा रा पालन करदा रैहया; होर तेसरी माऊऐ ये सभ गल्ला आपणे मना मन्झ रखी l
\v 52 होर यीसू बुद्धि होर कद काठी मन्झ होर परमेसर होर माहणुंआं रे अनुग्रहा मन्झ बढ़दा गया l
\c 3
\s यहून्ना बप्तिस्मा देणे वाळे रा जन्म
\p
\v 1 तिबिरियुस कैसरा रे राजा रे पहन्दरुऐ साला मन्झ जेबे पुन्तियुस पिलातुस यहूदिया रा हाकम था, होर गलीला मन्झ हेरोदेस, तेसरा भाई फिलिप्पुस इतूरैया मन्झ, होर त्रखोनितिस होर लिसानियास अबिलेने मन्झ चौथाई रे राजा थे l
\v 2 होर जेबे हन्ना होर कैफा माहयाजक थे, तेस टैम परमेसरा रा वचन जंगला मन्झ जकर्याहा रे म्हठे यहुन्ना वाले पुजेया l
\v 3 होर से यर्दना रे ओरले परले सारे देसा मन्झ आई किन्हें, पापा री माफी रे कठे मन बदलावा रे बपतिस्मा रा प्रचार करदा लग्या l
\v 4 जिहां जे यसायाह नबी रे बोलीरे वचना री कताबा मन्झ लिखिरा,
\q1 कि जंगला मन्झ पुकारने वाळे री अवाज हुएया करहा ई l
\q2 कि प्रभु रा पैंडा त्यार करा,
\q1 तेसरी सड़का सीधी बणाऊआ l
\q2
\v 5 हर एक घाटी भहरी जाणी,
\q1 होर हर एक पाहड़ होर टीला बराबर कितेया जाणा,
\q2 होर जो टेढ़ा आ से सीधा,
\q2 होर जो ऊँचा आ से नीचा,
\q2 होर जो उबड़ खाबड़ आ से चौरस रस्ता बणी जाणा l
\q1
\v 6 होर हर प्राणीया परमेसरा रा उद्धार देखणा l
\p
\v 7 जो भीड़ा री भीड़ तेस ले बपतिस्मा लेणे रे कठे उमड़ी पौहीं थी, तिन्हा किन्हें से बोल्हा था; हे सांपा रे बच्चेयो, तुस्सा जो कुने दस्या कि आऊणे वाळे गुस्से ले भगा l
\v 8 एता कठे मना जो बदलणे रे लायक फल ल्याऊआ; होर आपणे-आपणे मना मन्झ ये नी सोचा, कि आस्सा रा बाब अब्राहाम आ; क्यूंकि हांऊ तुस्सा किन्हें बोल्हा, कि परमेसरा इन्हा पात्थरा ले अब्राहामा रे कठे संतान पैदा करी सक्हा l
\v 9 होर एबे भी छ्हू डाळा री जड़ा पर रखिरा आ, इधी कठे जो-जो डाळ बढ़िया फल नी ल्याऊन्दा, तेस जो काटेया होर आगी मन्झ फुकी देहां ऐं l
\v 10 होर लोके तेस ले पुछेया, ता आस्से क्या करिए?
\v 11 तिने तिन्हा जो जबाब दितेया, कि जेस वाले जे दो कुरते हो से तेसजो देई दे, जेस वाले जे नी हाऐ, होर जेस वाले जे खाणा हो, से भी ऐहड़ा ई करे l
\v 12 होर चुंगी लैणे वाळे भी बपतिस्मा लैणे रे कठे आये, होर तेस ले पुछेया, कि हे गुरु, आस्से क्या करिए?
\v 13 तिने तिन्हा किन्हें बोल्या, जो तुस्सा रे कठे जायज आ, तेता ले ज्यादा नी लैणा l
\v 14 होर स्पाहिये भी तेस ले ये पुछेया, आस्से क्या करिए? तिने तिन्हा किन्हें बोल्या, केसी पर अत्याचार नी करणा, होर ना झूठा दोष ल्गाणा, होर आपणी क्माई पर सन्तुष्ट रैहणां l
\p
\v 15 जेबे लोके आस ल्गाई री थी, होर सभ आपणे-आपणे मना मन्झ यूहन्ना रे बारे मन्झ विचार करेया करहा ऐ थे, कि क्या ये ई मसीह ता नी ई आ?
\v 16 ता युहन्ने तिन्हा सभी जो जबाब दितेया, कि हांऊ ता तुस्सा जो पाणी किन्हें बपतिस्मा देहां, पर से जे आऊणे वाळा आ, जो मेरे ले सक्तिसाली आ, हांऊ ता एस लायक भी नी आ, कि तेसरे बूटा रे तस्में खोल्ही सकूं, तेस तुस्सा जो पवित्र आत्मा होर आगी किन्हें बपतिस्मा देणा l
\v 17 तेसरा सूप तेसरे हाथा मन्झ आ; होर तेस आपणा खलिहान बढ़िया तरीके किन्हें साफ करणा; होर कणका जो आपणे भण्डारा मन्झ कठा करणा, पर भूह तेस आगी मन्झ फुकी देणा जो कधी बुझदी नी l
\p
\v 18 एता कठे से बौहत सारी खरी सिक्षा देई किन्हें लोका जो सुसमाचार सुणांदा रैहया l
\v 19 पर तिने चौथाई देसा रे राजा हेरोदेसा जो, तेसरे भाई फिलिप्पुसा री लाड़ी हेरोदियासा साउगी तेसरे बुरे सबंधा रखणे रे कठे तेस जो फटकार ल्गाई थी l
\v 20 इधी कठे हेरोदेसे यहुन्ने जो कैदी बणाई किन्हें, जेहड़े कुकर्म तिने कितरे थे, तेता मन्झ तिने एक होर जोड़ी लया l
\s यीसू रा बप्तिस्मा
\p
\v 21 जेबे सब लोके बपतिस्मा लया, होर यीसू भी बपतिस्मा लई किन्हें प्रार्थना करेया करहा था, ता सर्ग खुल्ही गया l
\v 22 होर पवित्र आत्मा कबुतरा साहीं तेस पर उतरेया, होर ये आकासवाणी हुई, कि तू मेरा प्यारा पुत्र आ, हांऊ तुध किन्हें बौहत खुस आ l
\s यीसू रा वंस
\p
\v 23 जेबे यीसू आपु खुद उपदेस देंदा लग्या, से लगभग तीह साला रा था होर (जेहड़ा समझ्या जाहां था) युसुफा रा म्हठा था; होर से ऐली रा l
\v 24 होर से मत्ताता रा, होर से लेवी रा, होर से मलकी रा, होर से यन्ना रा, होर से यूसुफा रा l
\v 25 होर से मत्तियाह रा, होर से आमोसा रा, होर से नहुमा रा, होर से असल्याहा रा, होर से नोग्हा रा l
\v 26 होर से माता रा, होर से मत्तियाहा रा, होर से शिमी रा, होर से योसेखा रा, होर से योदाहा रा l
\v 27 होर से यूहन्ने रा, होर से रेसा रा, होर से जरूब्बाबेला रा, होर से शलतियेला रा, होर से नेरी रा l
\v 28 होर से मलकी रा, होर से अद्दी रा, होर से कोसमा रा, होर से इलमोदामा रा, होर से एरा रा l
\v 29 होर से येसु रा, होर से इलाजारा रा, होर से योरिमा रा, होर से मत्ताता रा, होर से लेवी रा l
\v 30 होर से समौना रा, होर से यहुदाहा रा, होर से यूसुफा रा, होर से योनाना रा, होर से इलयाकीमा रा l
\v 31 होर से मलेयाहा रा, होर से मिन्नाहा रा, होर से मत्तता रा, होर से नाताना रा, होर से दाऊदा रा l
\v 32 होर से यिशै रा, होर से ओबेदा रा, होर से बोअजा रा, होर से सलमोना रा, होर से नहसोना रा l
\v 33 होर से अम्मनीदाबा रा, होर से अरनी रा, होर से हिस्रोना रा, होर से फिरिसा रा, होर से यहूदाहा रा l
\v 34 होर से याकूबा रा, होर से इसहाका रा, होर से अब्राहमा रा, होर से तेरहा रा, होर से नाहोरा रा l
\v 35 होर से सरूगा रा, होर से रेऊआ रा, होर से फिलिगा रा, होर से एबिरा रा, होर से शिलहा रा l
\v 36 होर से केनाना रा, होर से अर्पक्षदा रा, होर से सेमा रा, होर से नुहा रा, से लिमिका रा l
\v 37 होर से मथुसिल्हा रा, होर से हनोका रा, होर से यिरीदा रा, होर से महललेला रा, होर से केनाना रा l
\v 38 होर से इनोसा रा, होर से सेता रा, होर से आदमा रा, होर से परमेसरा रा था l
\c 4
\s यीसू री पर्खणी
\p
\v 1 फेरी यीसू पवित्र आत्मा ले भहरी किन्हें, यर्दना ले वाप्स चली गया; होर चाळी ध्याड़े तक आत्मा रे स्खाये जंगला मन्झ फिरदा रैहया l
\v 2 तिन्हा ध्याड़े मंझा तिने कुछ नी खाधेया होर जेबे स्यों ध्याड़े पुरे हुई गये, ता तेस जो भूख लगी l
\v 3 होर सैताने तेस किन्हें बोल्या; अगर तू परमेसरा रा पुत्र आ, ता एस पात्थरा जो बोल कि ये रोटी बणी जाये l
\v 4 यीसूए तेस जो जबाब दितेया; कि ये लिखीरा, कि माहणुं सिर्फ रोटी ले ई जीऊन्दा नी रैहणां l
\v 5 तेबे सैतान तेस जो लई गया होर तेस जो एक पला मन्झ संसारा रे सारे राज दस्से l
\v 6 होर सैताने तेस किन्हें बोल्या; मां ये सब हक, होर इन्हा री म्हीमा तुजो देई देणी, क्यूंकि ये सभ कुछ मुंजो देई दितीरा; होर जेस जो हांऊ चाहूँ तेस जो ये सभ कुछ देई देहां l
\v 7 इधी कठे अगर तू मुंजो नमस्कार करघा, ता ये सब कुछ तेरा हुई जाणा l
\p
\v 8 यीसू ऐ तेस जो जबाब दितेया; कि तू प्रभु आपणे परमेसरा जो नमस्कार कर; होर सिर्फ तेसरी ई सेउआ कर l
\v 9 तेबे तिने से यरुस्लेमा मन्झ लई जाई किन्हें मंदरा री चोटी पर खड़ा कितेया, होर तेस किन्हें बोल्या; अगर तू परमेसरा रा पुत्र आ, ता आपणे आपा जो एथी ले हेठा जो सट्टी दे l
\v 10 क्यूंकि ये लिखीरा,
\q1 कि तेस तेरे बारे मन्झ स्वर्गदूता जो हुकम देणा, कि स्यों तेरी रक्षा करे l
\p
\v 11 होर,
\q1 तिन्हा तुस्से हाथो हाथ चकी लैणे
\q2 ऐहड़ा नी हो कि, तेरे पैरा मन्झ पात्थरा किन्हें ठेस लगे l
\p
\v 12 यीसू ऐ तेस जो जबाब दितेया; ये भी बोलिरा, कि तू आपणे प्रभु, परमेसरा री परखणी देख्या करदा l
\v 13 जेबे सैतान परखणी करी बैठेया, ता थोहड़ी देरा रे कठे तेस वाले ले चली गया l
\s यीसू री सेउआ री सुरुआत
\p
\v 14 फेरी यीसू आत्मा री सामर्था ले भहरी किन्हें गलीला जो वाप्स चली गया, होर तेसरी गल्ला ओरले परले सारे देसा मन्झ फैल्ही गयी l
\v 15 होर से तिन्हारी धर्म सभा मन्झ ई उपदेस देंदा रैहया, होर सभ तेसरी जै-जै कार करहा ऐ थे l
\s नासरता मन्झ यीसू री बेज्जती
\p
\v 16 होर से नासरता मन्झ आया; जेथी जे तेसरा पालण पोसण हुई रा था; होर से आपणे रीति रवाजा रे मुताबक सब्ता रे ध्याड़े धर्म सभा मन्झ जाई किन्हें पढ़ने रे कठे खहड़ेया l
\v 17 यसायाहा नबी री क्ताब तेस जो दीती, होर तिने कताब खोल्ही किन्हें, से जगहा काढ़ी जेथी जे ये लिखीरा था l
\q1
\v 18 कि प्रभु रा आत्मा मरे ऊपर आ,
\q2 इधी कठे कि तिने मुंजो कंगाला जो सुसमाचार सुणाणे रे कठे मेरा अभिषेक कितिरा,
\q1 होर तिने हांऊ इधी कठे भेजिरा, ताकि हांऊ टूटे दिल वाळेया जो चंगा करूं,
\q2 ताकि हांऊ गुलामा जो छुटकारे रा
\q2 होर काणेया जो नजर पाणे रा सुसमाचार प्रचार करूं
\q2 होर जो दभिरे ऐ तिन्हा जो छुड़ाऊँ l
\q2
\v 19 होर प्रभु रे खुस रैहणे रे साला रा प्रचार करूं l
\p
\v 20 तेबे तिने क्ताब बंद करी किन्हें सेवका रे हाथा मन्झ देई दिती, होर बैठी गया; होर धर्म सभा रे सभी लोका री हाखिया तेस पर लगी री थी l
\v 21 तेबे से तिन्हा किन्हें बोल्दा लग्या, कि आज ई ये लेख तुस्सा रे साम्हणें पूरा हुई गया l
\v 22 होर सभिए तेसरी बड़ाई किती, होर जो गल्ला तेसरे मुंहा ले निकळहा ई थी, तिन्हा वचना जो सुणी किन्हें स्यों हरान थे; होर स्यों बोल्दे लगे, क्या ये युसूफा रा म्हठा नी आ?
\v 23 तिने तिन्हा किन्हें बोल्या; तुस्सा मेरे किन्हें ये कहावत जरूर बोलणी, कि हे बैदा, आपणे आपा जो ठीक कर! जो कुछ आस्से सुणेया कि जेहड़ा तैं कफरनहुमा मन्झ कितेया तेता जो एथी आपणे देसा मन्झ भी कर l
\v 24 होर तिने बोल्या; हांऊ तुस्सा किन्हें सच-सच बोल्हा, कोई नबी आपणे देसा मन्झ मान सम्मान नी पांदा l
\v 25 होर हांऊ तुस्सा किन्हें सच-सच बोल्हा, कि एलियाहा रे टैमा मन्झ जेबे साढ़े त्राय साला तक सर्ग बंद रैहया, एथी तक कि सारे देसा मन्झ बौहत बडा अकाल पया, तेथी इस्राएला मन्झ बौहत सारी विधवा थी l
\v 26 पर एलियाहा जो, सैदा रे सारपता मन्झ रैहणे वाळी विधवा जो छाडी किन्हें तिन्हा मंझा ले केसी होरी वाले नी भेज्या गया l
\v 27 होर एलिशा नबी रे टैमा इस्राएला मन्झ बौहत कोढ़ी थे, पर नामान सुरयानि जो छाडी किन्हें तिन्हा मंझा ले कोई होर सुद्ध नी कितेया गया l
\p
\v 28 ये गल्ला सुणदे ही जितने लोक आराधनालया मन्झ थे, सभ गुस्से किन्हें भहरी गये l
\v 29 होर तिन्हें उठी किन्हें तेस जो नगरा ले बाहर काढ़ी दितेया, होर जेस पाहड़ा पर तिन्हारा नगर बस्सी रा था, तेता री चोटी पर तेस जो लई गये, ताकि स्यों तेस जो तेथी ले हेठा जो सट्टी दे l
\v 30 पर से तिन्हारे बीचा मंझा ले बची निकळी किन्हें चली गया l
\s दुष्टात्मा रे स्ताईरे माहणुं री चंगाई
\p
\v 31 फेरी से गलीला रे कफरनहुम नगरा मन्झ गया, होर से सब्ता रे ध्याड़े तिन्हा लोका जो उपदेस देया करहा था l
\v 32 स्यों तेसरे उपदेसा ले बौहत हरान हुई गये क्यूंकि तेसरा वचन अधिकारा समेत था l
\v 33 आराधनालया मन्झ एक माहणुं था, जेस मन्झ जे दुष्टात्मा थी l
\v 34 से जोरा किन्हें चिन्गेया, हे यीसू नासरी, आस्सा जो तुध किन्हें क्या काम आ? क्या तू आस्सा जो नास करने रे कठे आईरा? हांऊ तुजो जाणहां आ तू कुणहांं? तू परमेसरा रा पवित्र माहणुंआं l
\v 35 यीसूए तेस जो झिड़की किन्हें बोल्या, चुप रैह: होर तेस मंझा ले निकळी जा: तेबे दुष्टात्मा तेस जो मन्झ भर पटकी किन्हें बगैर नुकसान किते तेस मंझा ले निकळी गई l
\v 36 एता पर सभी जो हरानी हुई, होर स्यों आपु मन्झ गल्ला करी किन्हें बोल्दे लगे, ये केहड़ा वचन आ? कि से हका होर सामर्था साउगी असुध आत्मा जो हुकम देहां, होर स्यों निकळी जाहीं l
\v 37 होर चार किनारे होर हर जगहा तेसरी धूम मची गयी l
\s पतरसा री सास होर दूजे लोका री चंगाई
\p
\v 38 से आराधनालय मंझा ले उठी किन्हें समौना रे घरा जो गया होर समौना री सासा जो बुखार चढ़ी रा था, होर तिन्हें तेस्सा रे कठे तेस ले अरज किती l
\v 39 तिने तेस्सा रे नेडे खड़ी किन्हें बुखारा झिड़क्या होर से बुखार तेस्सा परा ले उतरी गया होर से झटपट उठी किन्हें तेसरी सेउआ टैहल करदी लगी l
\v 40 होर जेबे सूरज डुब्बेआ करहा था, तेथी बौहत लोक कई तरहा री ब्मारिया  मन्झ पईरे थे, स्यों सभ तिन्हा जो तेस वाले लई आये, होर तिने एकी-एकी पर हाथ रखी किन्हें स्यों ठीक किते l
\v 41 होर दुष्टात्मा बड़ी भारी चिन्गदी लगी होर ये बोल्दी लगी कि तू परमेसरा रा म्हठा आ, होर स्यों कईया मंझा ले निकळी गयी, पर से तिन्हा जो झिड़क्हा था होर तिन्हा जो बोळणे नी देंदा था, क्यूंकि स्यों जाणहांं ऐं थे कि से मसीह आ l
\s आराघनालया मन्झ प्रचार
\p
\v 42 जेबे ध्याड़ा हुई गया ता से जंगला जो चली गया, होर भीड़ा री भीड़ तेस जो टोळी किन्हें तेस वाले आई होर तेस जो रोक्दी लगी, कि आस्सा वाले ले मत जा l
\v 43 पर तिने तिन्हा किन्हें बोल्या; मुंजो होर भी नगरा मन्झ जाई किन्हें परमेसरा रा सुसमाचार सुणाणा जरूरी आ, क्यूंकि हांऊ एता रे कठे भेजीरा l
\v 44 होर से गलीला रे आराधनालया मन्झ प्रचार करदा रैहया l
\c 5
\s पैहले चेले रा बुलाया जाणा
\p
\v 1 जेबे भीड़ तेस पर पया करहा ई थी, होर परमेसरा रा वचन सुणहांं ईं थी, होर से गन्नेसरेता री झीला रे बाढ़े खड़ी रा था, ता एहड़ा हुआ l
\v 2 कि तिने झीला रे बाढ़े दो किस्तिया लगीरी देखी, होर मछवारे तिन्हा किस्तिया परा ले उत्तरी किन्हें जाल धोया करहा ऐ थे l
\v 3 तिन्हा किस्तिया मंझा ले एकी किस्ती पर जेहड़ी समौना री थी, तेता पर चढ़ी किन्हें, तिने तेस किन्हें बोल्या, कि किस्ती जो बाढ़े ले थोहड़ा जे दूर टहाई ले, तेबे से बैठी किन्हें लोका जो किस्तिया प्रयाहले ले उपदेस देंदा लग्या l
\v 4 जेबे से गल्ला करी चुक्केया, ता तिने समौना किन्हें बोल्या, आपणी किस्ती जो डूघे जे पाणी वाले लई चल, होर मछी पकड़ने रे कठे जाल पाई दे l
\p
\v 5 समौने तेस जो जबाब दितेया, कि हे स्वामी, आस्से सारी रात बडी मैहनत किती होर कुछ नी पकड़ेया; पर तेबे बी तेरे बोळने ले हांऊ जाल पाई देहां l
\v 6 तेबे तिन्हें ऐहड़ा कितेया, तिन्हें बौहत सारी मछिया पकड़ी लई, होर तिन्हारे जाल फटदे लगे l
\v 7 एता पर तिन्हें आपणे साथिया जो, जो दूजी किस्तिया पर थे, इसारा   कितेया, कि आई किन्हें मदद करा; होर तिन्हें आई किन्हें, दो किस्तिया एथी तक भरी लई कि स्यों डूबदी लगी l
\v 8 ये देखी किन्हें समौन पतरस यीसू रे पैरा पर पई गया, होर बोल्या; हे प्रभु, मेरे वाले ले चली जा, क्यूंकि हांऊ ता एक पापी माहणुंआं l
\v 9 क्यूंकि इतनी सारी मछिया पकड़ने पर तेस जो होर तेसरे साथीया जो बौहत हरानी हुई l
\v 10 होर तिहां ईं जब्दी रे म्हठे याकुबा होर यहुन्ना जो भी, जो सिमौना रे साथी थे, तेबे यीसुए समौना किन्हें बोल्या, मत डर: एभे ले तुध माहणुंआं जो जीउंदे पकड़ेया करणा l
\v 11 होर स्यों किस्तिया जो बाढ़े लई आए होर सब कुछ छाडी किन्हें तेसरे पीछे हुई गये l
\s कोढ़ी री चंगाई
\p
\v 12 जेबे से केसी नगरा मन्झ था, ता देखा, तेथी एक माहणुं था जो कोहड़ा किन्हें भहरी रा था, होर यीसू जो देखी किन्हें से आपणे मुहां रे भारे पया, होर अरज किती, कि हे प्रभु अगर तू चाहे ता मुंजो सुद्ध करी सक्हा l
\v 13 तिने आपणा हाथ बढ़ाई किन्हें से छुही लया होर बोल्या हांऊ चाहां कि तू सुद्ध हुई जा: होर तेसरा कोढ़ झटपट दूर हुई गया l
\v 14 तेबे तिने से खबरदार कितेया, कि केसी किन्हें देख्या बोल्दा, पर याजका जो जाई किन्हें आपणे आपा जो दस, होर आपणे सुद्ध हुणे रे बारे मन्झ जो कुछ मुसे चढ़ाउवा बोलिरा तेस जो चढ़ा, ताकि तिन्हा पर गुआही हो l
\v 15 पर तेसरी चर्चा होर भी फैहल्दी गयी, होर भीड़ा री भीड़ तेस ले सुणने रे कठे होर आपणी ब्मारीया ले ठीक हुणे रे कठे, कठी हुई l
\v 16 पर से जंगला मन्झ लग जे जाई किन्हें प्रार्थना करदा रैंहयां था l
\s लकवे रे रोगी री चंगाई
\p
\v 17 होर एक ध्याड़े ऐहड़ा हुआ कि से उपदेस देया करहा था, होर फरीसी होर व्यवस्थापक तेथी बैठीरे थे, जो गलीला होर यहूदिया रे हर एक ग्राऊंआ ले, होर यरूस्लेमा ले आईरे थे; होर ठीक करने रे कठे प्रभु री सक्ति तेस साउगी थी l
\v 18 होर देखा, कई लोक एक माहणुं जो, जो लकवे रा मरीज था, से मांजे प्रयाहले चकी किन्हें ल्यान्देया, होर स्यों तेस जो अन्दर ले जाणे होर यीसू रे साम्हणें ल्याऊणे रा उपाय करदे रहे l
\v 19 होर जेबे भीड़ा री वजहा ले तेस जो अन्दर नी लई जाई सके ता तिन्हें छापरा प्रयाहले चढ़ी किन्हें होर खपरैल टहाई किन्हें, तेस जो सण मांजे बीचो बीच मन्झ भर यीसू रे साम्हणें तुआरी दितेया l
\v 20 तिने तिन्हारा विस्वास देखी किन्हें तेस किन्हें बोल्या; माहणुंआं, तेरे पाप माफ़ हुई गये l
\v 21 तेबे सास्त्री होर फरीसी बैहस करदे लगे, कि ये कुणहांं, जो परमेसरा रा अपमान करहा? परमेसरा जो छाडी किन्हें कुण पापा जो माफ़ करी सक्हा?
\p
\v 22 यीसुए तिन्हारे मना री गल जाणी किन्हें, तिन्हा किन्हें बोल्या कि तुस्से आपणे मना मन्झ क्या बैहस करहा ऐ?
\v 23 असान क्या आ? क्या ये बोलणा, कि तेरे पाप माफ हुई गये, या ये बोलणा कि उठ, हांडदा लग
\v 24 पर इधी कठे कि तुस्से जाणी सको कि माहणुं रे पुत्रा जो धरती पर पाप माफ करणे रा भी हक आ (तिने तेस लकवे रे मरीजा किन्हें बोल्या) हांऊ तुध किन्हें बोल्हा, उठ होर आपणा मांजा चकी किन्हें आपणे घरा जो चली जा l
\v 25 से झटपट तिन्हारे साम्हणें ले उठेया, होर जेस पर जे से लेटिरा था तेस जो चकी किन्हें, परमेसरा री बड़ाई करदा हुआ आपणे घरा जो चली गया l
\v 26 तेबे सब हरान हुए होर परमेसरा री जै-जै कार करदे लगे, होर बौहत डरी किन्हें बोल्दे लगे, कि आज आस्से नौखी गल देखी l
\s लेवी बुलाया जाणा
\p
\v 27 होर तेता ले बाद से बाहर गया, होर लेवी नांऊआंं रे एक चुंगी लैणे वाळे जो चुंगी री चौकी पर बैठीरे देख्या, होर तेस किन्हें बोल्या, मेरे पीछे चली पऊ l
\v 28 तेबे से सभ कुछ छाडी किन्हें उठेया, होर तेसरे पीछे चली पया l
\v 29 होर लेविये आपणे घरा मन्झ तेसरे कठे बौहत बडी दावत किती; होर चुंगी लैणे वाळेया री होर जेहड़े तेस साउगी खाणा खांदे बैठीरे थे एक बौहत बडी भीड़ थी l
\v 30 होर फरीसी होर तिन्हारे सास्त्री तेसरे चेले किन्हें ये बोली किन्हें कुड़कूड़ान्दे लगे, कि तुस्से चुंगी लैणे वाळे होर पापिया साउगी किधियो खाहें पीहां ऐ?
\v 31 यीसुए तिन्हा जो जबाब दितेया; कि बैदा री जरूरत भले चंगे जो नी हुन्दी, पर तिन्हा जो बैदा री जरुरत ई जो बीमार ऐ l
\v 32 हांऊ धर्मिया रे कठे नी, पर पापिया जो मन फिराणे रे कठे साददा आईरा l
\s उपवासा रा सुआल
\p
\v 33 होर तिन्हें तेस किन्हें बोल्या, यहुन्ने रे चेले ता बराबर उपवास रख्हा ऐ होर प्रार्थना करहा ऐ, होर तिहां ईं फरिसिया रे भी, पर तेरे चेले ता खाहें पीहां ऐं?
\v 34 यीसुए तिन्हा किन्हें बोल्या; जेबे तक दूल्हा तिन्हा साउगी आ, क्या दुल्हे रे बरातीया उपवास करणा?
\v 35 पर स्यों ध्याड़े आऊणे, जेबे जे दूल्हा तिन्हा ले लग कितेया जाणा, होर तेबे तिन्हा, तिन्हा ध्याड़े मन्झ उपवास करणा l
\v 36 तिने एक होर दृष्टान्त भी तिन्हा किन्हें बोल्या; कि कोई माहणुं नंऊए कपड़े मंझा ले कपड़ा छेकी किन्हें पुराणे कपड़ेया मन्झ टाहली नी ल्गान्दा, नी ता नौंई टाहली फटी जाणी होर से टाहली पुराणे कपड़ेया साउगी मेल नी खांदी l
\v 37 होर कोई नंऊऐ दाखरसा जो पुराणी मस्का मन्झ नी भरदा, नी ता नंऊऐ दाखरसा किन्हें मस्का फटी जाणी होर दाखरसा खिंडही जाणा होर मस्का रा भी नास हुई जाणा l
\v 38 पर नंऊआं दाखरस नौंई मस्का मन्झ भरणा चहिए
\v 39 कोई माहणुं पुराणा दाखरस पी किन्हें नंऊआं नी चाहन्दा क्यूंकि से बोल्हा कि पुराणा ई ठीक आ l
\c 6
\s सब्ता रा प्रभु
\p
\v 1 फेरी से सब्ता रे ध्याड़े डोहरिया मंझा ले हुई किन्हें जाया करहा था, होर तेसरे चेले बालें तोड़ी-तोड़ी किन्हें, होर हाथा किन्हें मळी-मळी किन्हें खांदे जाहें थे l
\v 2 तेबे फरीसीया मंझा ले कई बोल्दे लगे, तुस्से तेस कामा जो किधियो करहा ऐ, जेस जो सब्ता रे ध्याड़े मन्झ करना ठीक नी आ?
\v 3 यीसुए तिन्हा जो जबाब दितेया; क्या तुस्से ये नी पढ़ेया, कि दाऊदे जेबे से होर तेसरे साथी भूखे थे ता तिन्हें क्या कितेया?
\v 4 से परमेसरा रे घरा जो किधियो गया, होर भेंटा री रोटिया खाध्ही , तिन्हा रोटिया जो याजका जो छाडी किन्हें कोई होर खाए से ठीक नी आ, होर तिने आपणे साथिया जो भी दिती?
\v 5 होर तिने तिन्हा किन्हें बोल्या; माहणुं रा पुत्र सब्ता रे ध्याड़े रा प्रभु आ l
\s बेजान हाथ वाळे माहणुं री चंगाई
\p
\v 6 होर ऐहड़ा हुआ कि केसी होर सब्ता रे ध्याड़े से आराधनालय मन्झ जाई किन्हें उपदेस देंदा लग्या; होर तेथी एक माहणुं था, जेसरा जे सीधा हाथ सुकी गईरा था यानि तेसरा सीधा हाथ बेजान हुई गईरा था l
\v 7 सास्त्री होर फरीसी तेस पर दोष ल्गाणे री ताका मन्झ थे, देख्हा ऐं कि से सब्ता रे ध्याड़े तेस जो ठीक करहा कि नी l
\v 8 पर से तिन्हारे विचार जाण्हा था; एता कठे तिने तेस सुकिरे हाथा यानि तेस बेजान हाथा वाळे माहणुं किन्हें बोल्या; उठ, मंझ भर खड़ा हुई जा: से उठी किन्हें खड़ा हुई गया l
\v 9 यीसुए तिन्हा किन्हें बोल्या; हांऊ तुस्सा ले ये पुछ्हा कि सब्ता रे ध्याड़े क्या करणा ठीक आ, खरा करणा या बुरा करणा?
\v 10 होर तिने चहुँ किनारे तिन्हा सभी जो देखी किन्हें तेस आदमी किन्हें बोल्या; आपणा हाथ अगे कर: तिने तेहड़ा ई कितेया, होर तेसरा हाथ ठीक हुई गया l
\v 11 पर स्यों आपे ले बाहर हुई गये होर बैहस करदे लगे कि आस्से यीसू किन्हें क्या करिए?
\s बारा प्रेरिता री नियुक्ति
\p
\v 12 होर तिन्हा ध्याड़े से पाहड़ा पर प्रार्थना करने रे कठे निकळेया, होर तिने परमेसरा रे कठे सारी रात प्रार्थना करदे-करदे बिताई दिती l
\v 13 जेबे ध्याड़ा सुहरू हुई गया, ता तिने आपणे चेले जो सादी किन्हें तिन्हा मंझा ले बारा चेले छांटी लये, होर तिने तिन्हा जो प्रेरित बोल्या l
\v 14 होर स्यों यूँ ऐं, समौन जेस रा नांऊ जे तिने पतरस भी रख्या था; होर तेसरा भाई अन्द्रियास होर याकूब होर यहुन्ना होर फिलिप्पुस होर बरतुलमै l
\v 15 होर मत्ती होर थोमा होर हलफई रा म्हठा याकूब होर समौन जेस जो जे जेलोतेस भी बोल्हा ऐ l
\v 16 होर याकूबा रा म्हठा यहूदा होर यहूदा इसकरयोती, जो यीसू जो पकड़वाणे वाळा बणेया l
\s सिक्षा देणा होर चंगाई
\p
\v 17 तेबे से तिन्हा साउगी उतरी किन्हें चौरस जगहा मन्झ खहड़ेया, होर तेसरे चेलेया री बडी भीड़, होर सारे यहूदिया होर यरूस्लेमा होर सुर होर सैदा रे द्रयाऊआ रे बाढ़े बौहत सारे लोक, जो तेसरी सुणने होर आपणी ब्मारिया  ले ठीक हुणे रे कठे तेस वाले आईरे थे, तेथी थे l
\v 18 होर बुरी आत्मा रे स्ताईरे लोका जो भी ठीक करहा ऐ थे l
\v 19 होर सभ तेस जो छुहणा चाहें थे, क्यूंकि तेस मंझा ले सक्ति निकळी किन्हें सभी जो ठीक करहा ई थी l
\s आसिरवाद होर धन्य वचन
\p
\v 20 तेबे तिने आपणे चेलेया री तरफ देखी किन्हें बोल्या;
\q1 भागा वाळे ऐ तुस्से, जेहड़े मना रे दीन ऐ,
\q2 क्यूंकि परमेसरा रा राज तुस्सा रा आ l
\q1
\v 21 भागा वाळे ऐ तुस्से, जो एभे भूखे ऐ;
\q2 क्यूंकि तुस्से रजाए जाणे;
\q1 भागा वाळे ऐ तुस्से, जेहड़े एबे रोहां ऐं,
\q2 क्यूंकि तुस्सा हास्णा l
\q1
\v 22 भागा वाळे ऐ तुस्से, जेबे माहणुं रे पुत्रा री वजहा ले लोका तुस्सा किन्हें बैर करणा, होर तुस्से काढ़ी देणे, होर तुस्सा री बेज्जती करणी, होर तुस्सा रा नांऊ बुरा जाणी किन्हें काटी दितेया जाणा l
\q2
\v 23 तेस ध्याड़े तुस्सा खुस हुई किन्हें उछ्लणा, क्यूंकि देखा, तुस्सा रे कठे स्वर्गा मन्झ बड़ा ईनाम आ: तिन्हारे बाब दादे नबिया साउगी भी तेहड़ा ई करहा ऐ थे l
\q1
\v 24 पर हाय तुस्सा पर; जो अमीर ऐ,
\q2 क्यूंकि तुस्से आपणी सांति पाई चुके l
\q1
\v 25 पर हाय तुस्सा पर; जो एभे रजीरे,
\q2 क्यूंकि तुस्सा भूखे रैहणां, हाय तुस्सा पर: जो एभे हासा ऐ, क्यूंकि तुस्सा दुःखी हुणां होर रोणा l
\q1
\v 26 हाय, तुस्सा पर; जेबे सब लोक तुस्सा जो खरा बोले,
\q2 क्यूंकि तिन्हारे बाब दादे झूठे नबिया साउगी भी तेहड़ा ई करहा ऐ थे l
\s दुस्मणा किन्हें प्यार
\p
\v 27 पर हांऊ तुस्सा सुणने वाळेया किन्हें बोल्हा, कि आपणे दुसमना किन्हें प्यार रखा; जो तुस्सा किन्हें नफरत करे, तिन्हारे भला करा l
\v 28 जो तुस्सा जो श्राप दे, तिन्हा जो तुस्से आसिरवाद देआ: जो तुस्सा री बेज्जती करे, तिन्हारे कठे प्रार्थना करा l
\v 29 जो तेरे चेहरे री एक तरफ थप्पड़ मारे तेस वखा दूजा भी फेरी दे; होर जो तेरी दोहर लई ले, तेस जो कुरता लैणे ले भी नी रोक l
\v 30 जो कोई तुध ले मांगे, तेस जो दे; होर जो तेरी चीजा लई ले तेस ले दबारा वाप्स नी मांग l
\p
\v 31 होर जेहड़ा तुस्से चाहें कि लोक तुस्सा साउगी करे, तुस्से भी तिन्हा साउगी तेहड़ा ई करा l
\v 32 अगर तुस्से आपणे प्यार रखणे वाळेया किन्हें ई प्यार रखघे, ता तुस्सा री तेता मन्झ क्या बड़ाई हुई? क्यूंकि पापी भी आपणे प्यार रखणे वाळेया किन्हें प्यार रख्हा ऐ l
\v 33 होर अगर तुस्से आपणे भलाई करणे वाळेया साउगी ई भलाई करहा ऐ, ता तुस्सा री तेता मन्झ क्या बड़ाई हुई? क्यूंकि पापी भी ता ऐहड़ा ई करहा ऐ l
\v 34 होर अगर तुस्से तिन्हा जो धुआर देहां ऐं, जिन्हा ले दबारा वाप्स पाणे री आस रखो, ता तुस्सा री तेता मन्झ क्या बड़ाई? क्यूंकि पापी पापिया जो धुआर देहां ऐं, ताकि तितना ई फेरी दबारा वाप्स पाई सको l
\v 35 बल्कि आपणे दुसमना किन्हें प्यार रक्खा, होर भलाई करा: होर दबारा वाप्स पाणे री आस नी रक्खी किन्हें धुआर देआ: होर तुस्सा रे कठे बड़ा फल हूणां ; होर तुस्सा परम प्रधाना री संतान बणना, क्यूंकि से तिन्हा पर जो धन्यवाद नी करदे होर बुरे ऐ से तिन्हा पर भी कृपालु आ l
\q1
\v 36 जेहड़ा तुस्सा रा पिता दयालु आ,
\q2 तिहां ई तुस्से भी दयालु बणा l
\s दोष नी लगाऊआ
\q1
\v 37 दोष मत लगाऊवा;
\q2 ता तुस्सा पर भी दोष नी ल्गाया जाणा:
\q1 दोषी नी ठैहराऊवा,
\q2 ता तुस्से भी दोषी नी ठैहराये जाणे;
\q1 माफ़ करा
\q2 ता तुस्से भी माफ किते जाणे l
\p
\v 38 देआ करा, ता तुस्सा जो भी दितेया जाणा: लोका तुस्सा जो पूरा नापी किन्हें, दबाई-दबाई किन्हें होर हिलाई-हिलाई किन्हें दली किन्हें तुस्सा री गोदा मन्झ पाणा, क्यूंकि जेस नापा किन्हें तुस्से नाप्घे, तेस नापा ले ई तुस्सा रे कठे भी नाप्पेया जाणा l
\v 39 फेरी तिने तिन्हा किन्हें एक दृष्टान्त बोल्या; क्या काणा, काणे जो रस्ता दसी सक्हा? क्या तिन्हा दुहिंया गढहे मन्झ नी पऊणा?
\v 40 चेला आपणे गुरु ले बडा नी आ; पर जेबे तेस सिद्ध हुई जाणा, ता तेस आपणे गुरु साहीं बणी जाणा l
\v 41 तू आपणे भाई री हाखी रे तिनके जो किधियो देख्हा, होर आपणी हाखिया रा आल्हा तुजो नी सुझदा?
\v 42 होर जेबे तू आपणी हाखिया रा आल्हा नी देखदा, ता तू आपणे भाई किन्हें किधियो बोल्हा, भाई, रुकी जा तेरी हाखिया ले हांऊ तिनका काढ़ी देंऊ? हे पाखंडी, पैहले आपणी हाखी ले आल्हा काहड, तेबे जेहड़ा तिनका तेरे भाई री हाखी मन्झ आ, तू भली भांति काढ़ी सक्हा l
\s जेहड़ा डाळ तेहड़ा फल
\p
\v 43 कोई खरा डाळ नी आ, जो बुरा फल ल्याए, होर ना ता कोई बुरा डाळ आ, जो खरा फल ल्याए l
\v 44 हरेक डाळ आपणे फला ले पैहचाणया जाहां; क्यूंकि लोक झाड़िया ले अंजीर नी तोड़दे, होर ना झड़बेरी ले अंगूर l
\v 45 भला माहणुंआं पणे मना रे भले भंडारा ले खरी-खरी गल्ला काढ़ा; होर बुरा माहणुंआं पणे बुरे भण्डारा ले बुरी गल्ला काढ़ा आ; क्यूंकि जेहड़ा मना मन्झ भहरी रा तेहड़ा ई मुँहा पर आहुंआं l
\s घर ब्नाणे वाळे दो माहणुं
\p
\v 46 जेबे तुस्से मेरा ग्लाईरा नी मनदे, ता तुस्से मुंजो हे प्रभु, हे प्रभु किधियो बोल्हा ऐ?
\v 47 जो कोई मेरे वाले आहूँआंं होर मेरी गल्ला सुणी किन्हें तिन्हा जो मन्हां, हांऊ तुजो दस्हा कि से केस साहीं आं?
\v 48 से तेस माहणुं साहीं आं, जिने जे घर बनाणे रे टैमा जमीन डूघी खणी किन्हें चट्टाना प्रयाहले नींऊ पाई, होर जेबे बाढ़ आई ता धारा तेस घरा पर लगी, पर तेस जो हिलाई नी सकी; क्यूंकि से पक्का बणी रा था l
\v 49 पर जो सुणी किन्हें नी मनदा, से तेस माहणुं साहीं आं, जिने जे माटे प्रयाहले बगैर नींऊआंं रा घर बणाया l जेबे तेस पर धारा बजी, ता से झटपट पई गया; होर से पई किन्हें सत्यानास हुई गया l
\c 7
\s एक सूबेदारा रा विस्वास
\p
\v 1 जेबे से लोका जो आपणी सारी गल्ला सुणाई चुक्या, ता से कफरनहुमा मन्झ आया l
\v 2 होर तेथी एक सूबेदार था जेसरा दास इतना बमार था कि से मरणे ई वाळा था, से दास तेसरे कठे बौहत प्यारा था l
\v 3 तिने यीसू री चर्चा सुणी किन्हें यहूदिया रे कई पुरनिये तेस वाले ये अरज करने रे कठे तेस वाले भेजे, कि से आई किन्हें तेसरे दासा जो ठीक कर l
\v 4 स्यों यीसू वाले आई किन्हें तेस किन्हें बड़ी मिन्नत करदे लगे, से एस लायक आ, कि तू तेसरे कठे ये करे l
\v 5 क्यूंकि से आस्सा री जाति किन्हें प्यार रख्हा होर तिने ई आस्सा रे आराधनालया जो बणाईरा l
\v 6 होर यीसू तिन्हा साउगी चली गया, होर जेबे से घरा ले ज्यादा दूर नी था, ता सुबेदारे तेस वाले कई दोस्ता रे ज्रीये संदेसा भेज्या, कि हे प्रभु दुःख नी उठा, क्यूंकि हांऊ एस लायक नी आ, कि तू मेरे छाप्परा थाले आए l
\v 7 एता कठे मैं आपणे आपा जो एस लायक भी नी समझ्या, कि हांऊ तेरे वाले आंऊ, पर सिर्फ वचन ही बोली दे ता मेरे दासा ठीक हुई जाणा l
\v 8 हांऊ आपु केसी अधिकारी हेठ काम करणे वाळा माहणुंआं; होर स्पाही मेरे हाथा मंझ ऐ, होर जेबे हांऊ एकी जो बोल्हा, जा, ता से चली जाहां, होर दूजे जो बोल्हा कि आऊ, ता से आहूँआंं; होर आपणे केसी दासा जो बोल्हा कि ये कर, ता से करहा l
\p
\v 9 ये सुणी किन्हें यीसु जो हरानी हुई, होर तिने मुंह फेरी किन्हें तेस्सा भीड़ा किन्हें जो तेसरे पीछे-पीछे आया करहा ई थी बोल्या, हांऊ तुस्सा किन्हें बोल्हा, कि मैं इस्राएला मन्झ भी ऐहड़ा विस्वास नी पाया l
\v 10 होर जो लोक सुबेदारे भेजिरी थे, तिन्हें घरा जाई किन्हें तेस दासा जो भला चंगा पाया l
\s विधवा रे म्हठे जो जीवन दान
\p
\v 11 थोहड़े ध्याड़े ले बाद से नाईन नांऊआंं रे एक नगरा जो गया, होर तेसरे चेले, होर बडी भीड़ भी तेस साउगी चली l
\v 12 जेबे से नगरा रे फाटका वाले पुज्जेया, ता देखा, लोक एक मुरदे जो बाहर लई जाया करहा ऐ थे; जो आपणी माऊआ रा कल्हा-कल्हा म्हठा था, होर से एक विधवा थी; होर नगरा रे बौहत सारे लोक तेस्सा साउगी थे l
\v 13 तेस्सा जो देखी किन्हें प्रभु जो तरस आया, होर तिने तेस्सा किन्हें बोल्या; रो मत l
\v 14 तेबे तिने नेडे जे आई किन्हें अर्थी छुही; होर अर्थी चकणे वाळे रुकी गये, तेबे तिने बोल्या; हे जुआन, हांऊ तुजो बोल्हा, उठ!
\v 15 तेबे से मुर्दा उठी बैठया, होर बोल्दा लग्या: होर तिने से तेसरी माऊआ जो सौंपी दितेया l
\v 16 ये देखी किन्हें सभ लोका पर डर छाई गया; होर स्यों परमेसरा री बड़ाई करी किन्हें बोल्दे लगे कि आस्सा मन्झ एक बड़ा नबी आई गईरा, होर परमेसरे आपणे लोका पर कृपा दृष्टि किती l
\v 17 होर तेसरे बारे मन्झ ये गल सारे यहूदिया होर ओरले परले, नेडे रे सारे देसा मन्झ फैल्ही गयी l
\s यहून्ना बप्तिस्मा देणे वाळे रा सुआल
\p
\v 18 होर तेसरे चेले आई किन्हें यहुन्ना जो इन्हा गल्ला रा समाचार दितेया l
\v 19 तेबे यहुन्ने आपणे चेले मंझा ले दो जण सादी किन्हें स्यों प्रभु वाले ये पूछणे रे कठे भेजे कि आऊणे वाळे तुस्से ई ऐ, कि आस्से केसी होरी जो न्हयाळिये?
\v 20 तिन्हें तेस वाले आई किन्हें बोल्या, यहुन्ना बप्तिस्मा देणे वाळे आस्से तेरे वाले ये पुछणे रे कठे भेजिरे, कि आऊणे वाळे तुस्से ई ऐ, कि आस्से केसी होरी जो न्हयाळिये?
\v 21 तेस ई टैम तिने कईया जो बमारिया; होर पीड़ा, होर दुष्टात्मा ले छुड़ाया; होर बौहत सारे काणे लोका जो हाखिया दिती l
\v 22 होर तिने तिन्हा किन्हें बोल्या; जो कुछ तुस्से देख्या होर सुणेया, जाई किन्हें यहुन्ना किन्हें बोली देआ; कि काणे देख्हा ऐ, लंगड़े चल्हा फिरहा ऐ, कोढ़ी सुद्ध किते जाहें, होर कंगाला जो सुसमाचार सुणाया जाहां l
\v 23 होर भागा वाळा आ से, जेस जे मेरी वजहा ले ठोकर नी खाणी l
\p
\v 24 जेबे यहुन्ना रे भेजिरे लोक चली गये, ता यीसू यहुन्ना रे बारे मन्झ लोका किन्हें बोल्दा लग्या, तुस्से जंगला मन्झ क्या देख्दे गईरे थे? क्या बागरा किन्हें हिल्दे हुए सरकंडे जो?
\v 25 ता फेरी तुस्से क्या देख्दे गईरे थे? क्या नर्म कपड़े पैहनीरे माहणुं जो? देखा, जो भड़कीले कपड़े पैन्हा ऐ, होर सुख विलासा किन्हें रैंहां ऐं, स्यों राजभवना मन्झ रैंहां ऐं l
\v 26 ता फेरी तुस्से क्या देख्दे गईरे थे? क्या केसी नबी जो? हां, हांऊ तुस्सा किन्हें बोल्हा, बल्कि नबी ले भी बडे जो l
\v 27 ये से ई आ, जेसरे बारे मन्झ लिखीरा,
\q1 कि देखा, हांऊ आपणे दूता जो तेरे अगे-अगे भेज्हा,
\q2 जेस तेरे अगे-अगे रस्ता ठीक करणा l
\p
\v 28 हांऊ तुस्सा किन्हें बोल्हा, कि जो ज्नाने ले जम्मीरे, तिन्हा मंझा ले यहुन्ना ले बडा कोई नी आ: पर जो परमेसरा रे राजा मन्झ, छोटे ले भी छोटा आ, से तेस ले भी बडा आ l
\v 29 होर तेबे सभीए सुणी किन्हें एथी तक कि चुंगी लैणे वाळे भी यहुन्ने रा बपतिस्मे जो लई किन्हें परमेसरा जो सच्चा मनी लया l
\v 30 पर फरिसिये होर व्यवस्थापके तेस ले बप्तिस्मा नी लई किन्हें परमेसरा री इच्छा जो, आपणे बारे मन्झ टाळी दितेया l
\p
\v 31 एता कठे हांऊ एस जमाने रे लोका री तुलना केस साउगी करूँ कि स्यों केस साहीं ऐं?
\v 32 स्यों तिन्हा बच्चेया साहीं ऐं जो बजारा मन्झ बैठीरे एक दूजे किन्हें चिंगी-चिंगी किन्हें बोल्हा ऐ, कि आस्से तुस्सा रे कठे बौंसरी बजाई, होर तुस्से नी नाचे, आस्से रोये, पर तुस्से नी रोये l
\v 33 क्यूंकि यहुन्ना बप्तिस्मा देणे वाळा ना रोटी खांदा आया, होर ना दाखरस पींदा आया; होर तुस्से बोल्हा ऐ, कि तेस मन्झ दुष्टात्मा ई l
\v 34 माहणुं रा पुत्र खांदा पींदा आया; होर तुस्से बोल्हा ऐ, कि देखा, पेटू होर पियक्कड़ माहणुं, चुंगी लैणेवाळेया रा होर पापिया रा दोस्त l
\v 35 पर ज्ञाना री खराई ता तेसरे फला ले ई सिद्ध हूणीं l
\s फरीसी रे घरा मन्झ एक पापण ज्नाने जो माफी मिलणा
\p
\v 36 फेरी केसी फरिसिये तेस किन्हें अरज किती, कि मेरे साउगी खाणा खाऊआ; इधीकठे से तेस फरीसी रे घरा मन्झ जाई किन्हें खाणा खांदे बैठया l
\v 37 होर देखा, तेस नगरा री एक पापण ज्नाने ये जाणी किन्हें कि से फरीसी रे घरा मन्झ खाणा खांदे बैठीरा, संगमरमरा रे भांडे मन्झ इतर ल्याई l
\v 38 होर तेसरे पैरा वाले, पीछे खड़ी हुई किन्हें, रोंदी हुई, तेसरे पैरा जो आपणी हाखिया रे पाणी किन्हें सग्दी होर आपणे मुंडा रे बाळा किन्हें पुहन्ज्दी लगी होर तेस्से तेसरे पैरा जो बार-बार चूमी किन्हें तिन्हा पर इतर मळेया l
\v 39 ये देखी किन्हें, से फरीसी जिने जे से सादिरा था, आपणे मना मन्झ सोच्दा लग्या, अगर ये नबी हुंदा ता जाणी लैंदा, कि ये जे तेस जो छुहेया करहा ई, से कुण्ही होर केहड़ी ज्नाने ई? क्यूंकि से ता पापण ई l
\p
\v 40 ये सुणी किन्हें यीसुए तेसरे जबाबा मन्झ बोल्हा; कि हे समौन हांऊ तेरे किन्हें कुछ बोलणा चाहां, तिने बोल्या, हे गुरु बोल l
\v 41 केसी माहजना रे दो देहणदार थे, एकी पर पांज सौ रा होर दूजे पर पन्ज्याहा दीनारा रा कर्जा था l
\v 42 क्यूंकि स्यों कर्जा वाप्स करणे री हालता मन्झ नी थे इधी कठे तिने दया करी किन्हें स्यों दुहें माफ़ करी दिते; इधी कठे तिन्हा मंझा ले केस तेस किन्हें ज्यादा प्यार रखणा l
\p
\v 43 समौने जबाब दितेया, मेरी समझा मन्झ से, जेसरा जे तिने ज्यादा माफ कितेया: तिने तेस किन्हें बोल्या, तैं ठीक विचार कितेया l
\v 44 होर तेस्सा ज्नाने री तरफा मुड़ी किन्हें तिने समौना किन्हें बोल्या; क्या तू एस्सा ज्नाने जो देख्हा? हांऊ तेरे घरा मन्झ आया पर तैं मेरे पैरा धोणे रे कठे पाणी नी दितेया, पर एस्से मेरे पैर हाखिया रे पाणी किन्हें सगे, होर आपणे बाळा किन्हें पुहन्जे l
\v 45 तैं मुंजो चुम्बन नी दितेया, पर जेबे ले हांऊ आईरा तेभे ले एस्से मेरे पैरा जो चूमणा नी छाडेया l
\v 46 तैं मेरे मुंडा पर तेल नी मळेया; पर एस्से मेरे पैरा पर इतर मळेया l
\v 47 इधी कठे हांऊ तुध किन्हें बोल्हा; कि एस्सा रे पाप जो बौहत थे, माफ हुई गये, क्यूंकि इने बौहत प्यार कितेया; पर जेसरा थोहड़ा माफ हुईरा, तेस थोहड़ा ई प्यार करणा l
\v 48 होर तिने तेसा ज्नाने किन्हें बोल्या , तेरे पाप माफ हुई गये l
\v 49 तेबे जो लोक तेस साउगी खाणा खांदे बैठीरे थे, स्यों आपणे-आपणे मना मन्झ सोचदे लगे, कि ये कुणहांं आ जो पापा जो भी माफ करहा?
\v 50 पर तिने ज्नाने किन्हें बोल्या, तेरे विस्वासे तू बचाई लई, सांति किन्हें चली जा l
\c 8
\s यीसू री चेल्नियाँ
\p
\v 1 एता ले बाद से नगरा-नगरा होर गाँऊआं-गाँऊआं प्रचार करदे हुए, होर परमेसरा रे राजा रा सुसमाचार सुणांदे हुए, फिरदा लग्या l
\v 2 होर स्यों बाहर तेस साउगी थे: होर कितनी सारी जनानिया भी जो दुष्टात्मा ले होर बमारिया ले छुड़ाई गईरी थी, होर स्यों ये ई, मरियम जेस्सा जो मगदलीनी बोल्हा ऐ थे, जेस्सा मंझा ले जे सात दुष्टात्मा काढ़ी गईरी थी l
\v 3 होर हेरोदेसा रे भंडारी खोजे री लाड़ी योअन्ना होर सुसन्नाह होर भी बौहत सारी जनानिया: स्यों ता आपणी सम्पति किन्हें तेसरी सेउआ करहा ई थी l
\s बेजा बाह्णे वाळे रा दृष्टांत
\p
\v 4 जेबे बडी भीड़ कठी हुई, होर नगरा-नगरा रे लोक तेस वाले आहूँआंं ऐं थे, तिने तिन्हा किन्हें दृष्टान्ता मन्झ बोल्या l
\v 5 कि एक बेजा बाहणे वाळा, बेजा बाहणे रे कठे निकळेया: होर बाहणे रे टैमा कुछ बेजा ता पैंडे रे बाढ़े पया होर जिखी गया, होर सर्गा रे चीड़ुऐ आई किन्हें से चुगी लया l
\v 6 होर कुछ पाथरा वाळी ज्मीना पर पया, होर छोड़े ई जम्मी गया, पर नमी नी मिलणे री वजहा ले सेसुकी गया l
\v 7 होर कुछ बेजा ता झाड़ीया मंझ पया, होर झाड़ीये साउगी बढ़ी किन्हें से दबाई दितेया l
\v 8 पर कुछ बेजा बढ़िया ज्मीना पर पया; होर बढ़ी किन्हें बौहत फलेया; होर बढ़ी किन्हें तिने सौ गुणा फल ल्यान्देया: ये बोली किन्हें तिने जोरा किन्हें बोल्या; जेस वाले सुणने रे कठे कान हो, से सुणे l
\s दृष्टान्ता रा मक्सद
\p
\v 9 तेसरे चेले तेस ले पुछेया, कि ये दृष्टान्त क्या आ? तिने बोल्या;
\v 10 तुस्सा जो ता परमेसरा रे राजा री भेदा री समझ दितीरी, पर होरी जो दृष्टान्ता मन्झ सुणाया पहुँआं l इधी कठे कि स्यों देखदे हुए भी नी देखे, होर सुणदे हुए भी नी समझे l
\s बेजा बाह्णे वाळे दृष्टांता रा मतलब
\p
\v 11 दृष्टान्त ये आ: कि बेजा ता परमेसरा रा वचन आ?
\v 12 पैंडे रे बाढ़े रे स्यों ऐं, जिन्हें जे वचन सुणेया, तेबे सैतान आई किन्हें तिन्हारे मना मंझा ले बचना जो चकी के लई जाहां, ताकि ऐहड़ा नी हो कि स्यों विस्वास करी किन्हें उद्धार पाई ले l
\v 13 होर गट्टे वाळी ज्मीना रे स्यों ऐं, जेबे स्यों सुणहां ऐं, ता बचना जो खुसी किन्हें मन्हां ऐं, पर आपणे भीतर जड़ नी पकड़णने री वजहा ले स्यों थोहड़े ही ध्याड़े तक विस्वास रख्हा ऐ; होर सतावा रे टैमा स्यों ठोकर खाहें l
\v 14 होर जो झाड़ीया मंझ बोये गईरे, यूं स्यों ऐं जिन्हें जे बचन सुणेया, होर संसारा री चिन्ता, धन होर जिंदगी रे सुख विलासा मन्झ फसी जाहें, होर तिन्हारा फल निष्फल रही जाहां l
\v 15 पर बढ़िया ज्मीना रे स्यों ऐं, जो बचना जो सुणी किन्हें खरे होर अच्छे मना ले मनी लैहां ऐं, होर सबर रखी किन्हें फल ल्याहुआं ऐं l
\s दीये रा दृष्टान्त
\p
\v 16 कोई भी केसी बत्ती जो भ्खाई  किन्हें तेता जो मांजे हेठ नी रख्दा, पर से तेता जो दीवटा पर रख्हा, की आऊणे जाणे वाळे प्रयासा पाए l
\v 17 क्यूंकि कुछ ल्हुखी रा नी आ, जो कि जाहिर नी हो; होर ना कोई एहड़ा रहस्य आ, जो जाणेया ना जाए, होर जाहिर नी हो l
\v 18 इधी कठे सावधान रहुआ, कि तुस्से क्या सुणहांं ऐं? क्यूंकि जेस वाले जे हाया, तेस जो होर दितेया जाणा; होर जेस वाले जे नी आ, तेस ले से भी लई लैणा, जेस जो स्यों आपणा मन्हां ऐं l
\s यीसू री माऊ होर भाई
\p
\v 19 तेसरी माऊ होर भाई तेस वाले आए, पर भीड़ा री वजहा ले स्यों तेस किन्हें मिली नी सके l
\v 20 होर तेस किन्हें बोल्या गया, कि तेरी माऊ होर तेरे भाई बाहर खड़ी रे होर तुध किन्हें मिलणा चाहें l
\v 21 पर तिने जबाब दितेया होर तिन्हा जो बोल्या; कि मेरी माऊ होर मेरे भाई यूं ऐं, जो परमेसरा रा वचन सुणहांं ऐं और मन्हांं ऐं l
\s तूफान सांत करणा
\p
\v 22 फेरी एक ध्याड़े से होर तेसरे चेले किस्तिया पर सवार हुए, होर तिने तिन्हा किन्हें बोल्या; कि आऊआ, झीला री पारली तरफ चल्हा ऐ: होर तेबे तिन्हें किस्ती खोल्ही दिती l
\v 23 पर जेबे किस्ती चल्या करहा थी, से सई गया: होर झीला पर आंधी आई, होर किस्ती पाणी किन्हें भहर्रदी लगी होर स्यों खतरे मन्झ थे l
\v 24 तेबे स्यों यीसू वाले आये होर तिन्हें से ठुआळेया, होर बोल्या: हे स्वामी! हे स्वामी! आस्से नास हुऐआ करहा ऐ: तेबे तिने उठी किन्हें आंधी होर पाणी री लैहरा झिड़की होर स्यों थम्ही गयी, होर तेथी बड़ी सांति हुई गई l 25 होर तिने तिन्हा किन्हें बोल्या; तुस्सा रा विस्वास केथी था? पर स्यों डरी गये, होर हरान हुई किन्हें आपु मन्झ बोल्दे लगे, ये कुणहांं? जो आंधी होर पाणी जो भी हुकम देहां, होर स्यों तेस जो मन्हांं ऐं l
\v 25 होर तिने तिन्हा किन्हें बोल्या; तुस्सा रा विस्वास केथी था? पर स्यों डरी गये, होर हरान हुई किन्हें आपु मन्झ बोल्दे लगे, ये कुणहांं? जो आंधी होर पाणी जो भी हुकम देहां, होर स्यों तेस जो मन्हांं ऐं l
\s दुष्टात्मा रे स्ताईरे माहणुंं री चंगाई
\p
\v 26 फेरी स्यों गिरासेनिया रे देसा मन्झ पूजे, जो गलीला री झीला रे पार साम्हणें था l
\v 27 जेबे से बाढ़े पुज्जेया, ता तेस नगरा रा एक माहणुं तेस जो मिल्या, जेस मंझ जे दुष्ट आत्मा थी होर से बौहत ध्याड़े ले कपड़े नी पैहणदा था होर ना घरा मन्झ रैंहयांं था, पर से कबरा मंझ रैंहयांं था l
\v 28 से यीसू जो देखी किन्हें चिन्गेया, होर तेसरे साम्हणें लेटी किन्हें जोरा किन्हें बोल्दा लग्या: हे परम प्रधाना रे पुत्र यीसू, मुंजो तेरे किन्हें क्या काम! हांऊ तुध ले अरज करहा, मुंजो दुःख नी दे l
\v 29 क्यूंकि से तेस्सा दुष्टात्मा जो, तेस माहणुं मंझा ले निकळने रा हुकम देया करहा था, इधी कठे कि से तेस पर हाबी हुहां ईं थी: होर जेब्की लोक तेस जो सांगळा होर बेड़िया किन्हें बान्हा ऐं थे, तेबे भी से जंजीरा जो त्रोड़ी देहां था, होर दुष्टात्मा तेस मन्झ बसी गई री थी l
\v 30 होर यीसुए तिन्हा ले पुछेया, “तेरा नांऊ क्या आ?” तिने बोल्या; मेरा नांऊ सेना आ; क्यूंकि तेस मन्झ बौहत दुष्टात्मा स्माई री थी l
\v 31 होर तिन्हें तेस ले बौहत अरज किती, कि से तिन्हा जो डुघे गडहे मन्झ जाणे रा हुकम नी दे l
\v 32 तेथी पहाड़ा पर सुअरा रा एक बडा झुण्ड चरेया करहा था, होर तिन्हें तेसले अरज किती, कि आस्सा जो इन्हा सुअरा मन्झ भेजी दे, होर तिने स्यों जाणे दिते l
\v 33 होर तेबे असुध आत्मा तेस माहणुं ले निकळी किन्हें सुअरा मंझ चली गयी होर से झुंड उग्र हुई किन्हें ढलाना परा ले लुढ़क्दे-लुढ़क्दे झीला मन्झ पई गया, होर डूबी मरेया l
\p
\v 34 होर तिन्हारे चरवाहे भगी गये, होर नगरा मन्झ होर गाऊंआं  मन्झ जाई किन्हें ये खबर दीती l
\v 35 होर जो कुछ हुऐआ था तेता जो देखणे रे कठे लोक आये, होर स्यों यीसू वाले आये, होर जेस माहणुं मंझा ले जे दुष्टात्मा काढ़ी री थी; तेस जो कपड़े पैहिनी रे होर सच्चे त हुई किन्हें तेथी बैठीरे देख्या, होर स्यों ये देखी के डरी गए l
\v 36 होर देखणे वाळे तेस जो दस्सेया, कि से दुष्ट आत्मा रा स्ताईरा आदमी किहां ठीक हुआ l
\v 37 तेबे गिरासेनिया रे ओरले परले सब लोक तेस वाले आई किन्हें अरज करदे लगे, कि आस्सा रे लाके ले चली जा; क्यूंकि तिन्हा पर बड़ा डर छाई गईरा था: होर से किस्तिया मन्झ सवार किन्हें वाप्स चली गया l
\v 38 जेस आदमी ले जे दुष्टात्मा काढ़ी री थी, से यीसू ले अरज करदा लग्या, कि मुंजो आपणे साउगी रैहणे दे, पर यीसुए से वाप्स भेजी दितेया, होर तेस किन्हें बोल्या l
\v 39 आपणे घरा जो वाप्स चली जा होर जाई किन्हें आपणे लोका जो दस, कि परमेसरे तेरे कठे केहड़े बडे-बडे काम कीते; से जाई किन्हें सारे नगरा मन्झ प्रचार करदा लग्या, कि यीसुए मेरे कठे केहड़े बडे-बडे काम कीते l
\s याईरा री मरिरी म्ह्ठी होर एक ब्मार ज्नाने
\p
\v 40 जेबे यीसू वाप्स आये, ता लोके तेसरा स्वागत कितेया; क्यूंकि स्यों सभ तेस जो न्याहळेया करहा ऐ थे l
\v 41 होर देखा, याईर नांऊआंं रा एक माहणुं जो आराधनालया रा मुखिया था, से आया, होर यीसू रे पैरा पर पई गया होर अरज करदा लग्या, कि मेरे घरा जो चल l
\v 42 क्यूंकि तेसरी बारा साला री इकलौती म्हठी थी, होर से मरणे वाळी थी: जेबे से जाया करहा था, तेबे लोक तेस पर पई जाया करहा ऐ थे l
\v 43 होर एक ज्नाने जेस्सा जो बारा साला ले खून बैहणे री बमारी थी, होर जो आपणी सारी कमाई बैदा री पीछे खर्च करी बैठी री थी होर फेरी भी से केसी रे हाथा ले ठीक नी हुई पाई थी l
\v 44 तेस्से पीछे ले आई किन्हें तेस रे कपड़े रा पूहंग छुहेया, होर झटपट तेस्सा रा खून बैहणा बंद हुई गया l
\p
\v 45 एता पर यीसूए बोल्या; हांऊ कुणे छुहेया? जेबे सब मुखर्रदे लगे, ता पतरस होर तेसरे साथीये बोल्या; हे स्वामी, तुजो ता भीड़ दबाया करहा ई होर तेरे प्रयाहले पया करहा ई l
\v 46 पर यीसूए बोल्या: केसिये हांऊ छूहेया क्यूंकि मैं जाणी लईरा कि मेरे मंझा ले सामर्थ निकळी l
\v 47 जेबे ज्नाने देख्या, कि हांऊ ल्हुखी नी सक्दी, ता से काम्दी हुई आई, होर तेस्से तेसरे पैरा पर पई किन्हें सब लोका रे साम्हणें दस्सेया, कि मैं केस वजहा ले तू छुहेया, होर किहां ठीक हुई गयी l
\v 48 तिने तेस्सा किन्हें बोल्या, बेटीये तेरे विस्वासे तू ठीक करी दिती, सांति किन्हें चली जा l
\p
\v 49 से ये बोल्या ही करहा था, कि केसी आराधनालया रे मुखिये रे घरा ले कोई तेथी आया होर बोल्या, तेरी म्हठी मरी गयी: गुरु जो दुःख नी दे l
\v 50 यीसूए सुणी किन्हें तेस जो जबाब दितेया, मत डर; सिर्फ विस्वास रख, ता से बची जाणी l
\v 51 घरा मन्झ आई किन्हें तिने जबाब दितेया पतरस होर युहन्ना होर याकुब होर मठी रे माऊ – बाबा जो छाडी किन्हें तिने होर केसी जो आपणे साउगी अन्दर नी आऊणे दितेया l
\v 52 होर सब तेस्सा रे कठे रोया पिटेया करहा ऐ थे, पर तिने बोल्या; रोआ मत; से मरीरी नी ई, पर सया करहा ई l
\v 53 एता पर लोके तेसरा मज़ाक उड़ाया क्यूंकि स्यों ये जाणहांं ऐं थे, कि म्हठी ता मरी चुकीरी l
\v 54 पर तिने तेस्सा रा हाथ पकड़ेया, होर चिल्लाई किन्हें बोल्या, म्हठिये उठी जा!
\v 55 तेबे तेस्सा रे प्राण वाप्स आई गये होर से झटपट उठी गयी; फेरी तिने हुकम दितेया, कि तेस्सा जो कुछ खाणे जो देआ l
\v 56 तेस्सा रे माऊ–बाब हरान हुई गये, पर तिने स्यों खबरदार किते कि ये जो कुछ भी हुएया, केसी किन्हें देख्या बोल्दे l
\c 9
\s बारा चेले भेजे जाणे
\p
\v 1 फेरी तिने बारा चेले सादी किन्हें तिन्हा जो सब दुष्टात्मा होर ब्मारिया  जो दूर करणे री सामर्थ होर हक दितेया l
\v 2 होर तिने स्यों परमेसरा रे राजा रा प्रचार करणे, होर ब्मारा  जो ठीक करणे रे कठे भेजे l
\v 3 होर तिने तिन्हा किन्हें बोल्या, रस्ते रे कठे कुछ देख्या लैंदे: ना ता डंडा, ना ता झोळा, ना रोटी, ना पैसा होर ना दो-दो कुरते l
\v 4 होर जेस केसी घरा मन्झ तुस्से रुको, जेबे तक तुस्से तेस जगहा ले नी जाओ; तेथी ई रुकी रैहया l
\v 5 जो कोई तुस्सा जो नी मन्ने तेस नगरा ले निकळदे हुए आपणे पैरा री धूल झाड़ी देआ, ताकि तिन्हा पर गुआही हो l
\v 6 होर स्यों निकळी किन्हें गांऊआंं-गांऊआंं सुसमाचार सुणान्दे, होर हर जगहा लोका जो ठीक करदे फिरे l
\s हेरोदेसा री उलझन
\p
\v 7 होर चौथाई देसारा राजा हेरोदेस ये सब सुणी किन्हें डरी गया, क्यूंकि कई बोल्हा ऐ थे, कि यहुन्ना मरीरे मंझा ले जीउंदा हुई गईरा l
\v 8 होर कई ये बोल्हा ऐ थे, कि एलियाह प्रगट हुई गईरा: होरिये ये बोल्या, कि कोई पुराणे नबी मंझा ले कोई जीऊन्दा हुई गई रा l
\v 9 पर हेरोदेसे बोल्या, यहुन्ने रा ता मैं मूंड कट्वाई दितिरा था, एबे ये कुण्हां, जेसरे बारे मन्झ हांऊ ऐहड़ी गल्ला सुणहांं? होर तिने तेस जो देखणे री इच्छा प्रगट किती l
\s पांज हजार मर्धा जो खाणा खुआणा
\p
\v 10 फेरी प्रेरिते वाप्स आई किन्हें जो कुछ तिन्हें कितिरा था, तेस जो दसी दितेया, होर से तिन्हा जो लग करी किन्हें बैतसैदा नांऊआंं रे एक नगरा जो लई गया l
\v 11 ये जाणी किन्हें भीड़ तेसरे पीछे चलदी लगी: होर से खुसी किन्हें तिन्हा किन्हें मिल्लेया, होर से तिन्हा किन्हें परमेसरा रे राजा री गल्ला करदा लग्या: होर जो ठीक हूणां चाहें थे, तिने स्यों ठीक करी दिते l
\v 12 जेबे ध्याड़ा ढळदा लग्या, ता तिन्हें बारा चेले आई किन्हें तेस किन्हें बोल्या, भीड़ वाप्स भेजी दे, ताकि स्यों चारों तरफा रे गांऊआंं होर बस्ती मन्झ जाई किन्हें रही सके, होर खाणे रा इंतजाम करे, क्यूंकि आस्से एथी बियावान जगहा मन्झ ऐ l
\v 13 तिने तिन्हा किन्हें बोल्या, तुस्से ई इन्हा जो खाणे रे कठे देआ: तिन्हें बोल्या, आस्सा वाले पांज रोटिया होर दो मछिया जो छाडी किन्हें होर कुछ नी आ: पर हां, अगर आस्से जाई किन्हें इन्हा सभी लोका रे कठे खाणा मूले खरीध्गे, ता हुई सक्हा: तेथी लगभग पांज हज़ार आदमी थे l
\p
\v 14 तेबे तिने आपणे चेले किन्हें बोल्या, तिन्हा जो पन्ज्याह-पन्ज्याह री घीहड़ी मन्झ बठयाळी देआ l
\v 15 तिन्हें ऐहड़ा ई कितेया, होर सब बठ्याळी दिते l
\v 16 तेबे तिने स्यों पांज रोटिया होर दो मछिया लई, होर स्वर्गा री तरफा जो देखी किन्हें धन्याबाद कितेया, होर रोटिया त्रोड़ी-त्रोड़ी किन्हें तिन्हा चेले जो देंदे गये, ताकि स्यों लोका जो परोसी सके l
\v 17 होर स्यों खाई किन्हें रजी गये, होर तिन्हें बची रे टुकड़े री बारा भरी-भरी टोकरिया चकी l
\s पतरस रा यीसू जो 'मसीह' रे रूपा मन्झ मनणा
\p
\v 18 जेबे से कल्हे प्रार्थना करहा था, ता चेले तेस साउगी थे, होर तिने तिन्हा ले पुछेया, कि लोक मुंजो क्या बोल्हा ऐ?
\v 19 तिन्हें जबाब दितेया, यहुन्ना बप्तिस्मा देणे वाळा, होर कोई-कोई एलियाह, होर कोई पुराणे नबीया मन्झा ले कोई जी उठीरा l
\v 20 तिने तिन्हा ले पुछेया, पर तुस्से मुंजो क्या बोल्हा ऐ? पतरसे जबाब दितेया, तूस्से परमेसरा रे मसीह ऐ l
\v 21 तेबे तिने स्यों खबरदार किते, कि ये गल केसी किन्हें देख्या बोल्दे l
\s आपणी मौता रे बारे मन्झ
\p
\v 22 होर तिने बोल्या, कि माहणुं रे पुत्रा रे कठे जरूरी आ, कि से बौहत दुःख उठाये होर पुरनिए होर माहयाजक होर सास्त्री तेस जो बेकार जाणी किन्हें मारी दे, होर से त्रीजे ध्याड़े जीऊन्दा हुई जाए l
\s यीसू रे पीछे चलणे रा मतलब
\p
\v 23 तिने सभी किन्हें बोल्या, अगर कोई मेरे पीछे आऊणा चाहे, ता से आपणे आपा रा इनकार करे होर हर रोज आपणा क्रूस चकी किन्हें मेरे पीछे आए l
\v 24 क्यूंकि जो कोई आपणा प्राण बचाणा चाहंगा से तेस गुआई देणा, पर जो कोई मेरे कठे आपणा प्राण देन्हगा से तेस बचाई लैणा l
\v 25 अगर माहणुं सारे संसारा जो पाई ले, होर आपणा प्राण गुआई दे, या तेता रा नुकसान उठाए, ता तेस जो क्या फायदा हूणीं?
\v 26 जो कोई मेरी होर मेरी गल्ला ले सरमाहंगा; माहणुं रे पुत्रा भी जेबे तेस आपणी, होर आपणे पिता री, होर पवित्र स्वर्गदूता री, महिमा साउगी आऊणा, ता तेस भी तेस ले सरमाणा l
\v 27 हांऊ तुस्सा किन्हें सच-सच बोल्हा, कि जो एथी खड़ी रे, तिन्हा मन्झा ले कई ऐहड़े ऐ, कि जेबे तक स्यों परमेसरा रे राजा जो नी देखी लैन्हंगे, तेबे तक तिन्हा मौता रा सुआद नी चखणा l
\s यीसू रा रूपान्तर
\p
\v 28 इन्हा गल्ला रे कोई आठ ध्याड़े बाद, से पतरस होर यहुन्ना होर याकूबा जो साउगी लई किन्हें प्रार्थना करने रे कठे पाहड़ा पर गया l
\v 29 जेबे से प्रार्थना करेया ई करहा था, ता तेसरे चेहरे रा रूप बदली गया; होर तेसरा कपड़ा चीटा हुई किन्हें चमक्दा लग्या l
\v 30 होर देखा, मूसा होर एलियाह, ये दो माहणुं, तेस साउगी गल्ला करेया करहा ऐ थे l
\v 31 ये महिमा साउगी प्रगट हुए; होर स्यों तेसरे मरणे री चर्चा करहा ऐ थे, जो यरुस्लेमा मन्झ हुणे वाळा था l
\p
\v 32 पतरस होर तेसरे साथी निंद्रा किन्हें भहरी रे थे, होर जेबे स्यों पूरी तरह जागी गये, ता तिन्हें तेसरी महिमा; होर दो माहणुं, जो तेस साउगी खड़ी रे थे, देखे l
\v 33 जेबे स्यों तेस वाले ले जांदे लगे, ता पतरसे यीसू किन्हें बोल्या; हे स्वामी, आस्सा रा एथी रैहणां भला आ: एता कठे आस्सा तीन मंडप बनाणे, एक तेरे कठे, एक मुस्सा रे कठे, होर एक एलियाहा रे कठे l से नी जाणदा था, कि क्या बोल्या करहा l
\v 34 से ये बोल्या ई करहा था, कि एक बादले आई किन्हें स्यों घेरी लए, होर जेबे स्यों बादला किन्हें घिरदे लगे, ता डरी गये l
\v 35 होर तेस बादला मन्झा ले ये आवाज आई, कि ये मेरा पुत्र आ होर मेरा चुणिरा आ, एसरी सुणा l
\v 36 ये अवाज हुंदे ई यीसू कल्हा ई रही गया; होर स्यों चुप रहे, होर तेस टैम तिन्हेंं जो कुछ देख्या तेता मंझा ले कोई भी गल तिन्हेंं केसी किन्हें नी बोली l
\s दुष्टात्मा रे स्ताईरे बालका जो चंगाई
\p
\v 37 होर दूजे ध्याड़े जेबे स्यों पाहड़ा ले उतरी गये, ता एक बडी भीड़ तेस किन्हें आई मिली l
\v 38 होर देखा, भीड़ा मंझा ले एक माहणुं ए चिल्लाई किन्हें बोल्या, हे गुरु, हांऊ तुध ले अरज करहा, कि मेरे म्हठे पर दया कर; क्यूंकि से मेरा इकलौता म्हठा आ l
\v 39 होर देख, एक दुष्टात्मा तेस जो पकड़ा आ, होर से अचानक चिंगा पांदा लघ्हा; होर से तेस जो ऐहड़ा मरोड़ा आ, कि से मुँहा मन्झ झाग भरी ल्याहूँआं; होर तेस जो कुचली किन्हें बड़ी मुस्किला किन्हें छाडहा l
\v 40 होर मैं तेरे चेले ले अरज किती, कि स्यों तेस्सा दुष्टात्मा जो काढ़ी दे; पर स्यों काढ़ी नी सके l
\v 41 यीसूए जबाब दितेया, हे अविस्वासियो होर हठीले लोको, मां कधी तक तुस्सा साउगी रैहणां, होर तुस्सा री सैहन्दे रैहणां? आपणे म्हठे जो एथी लई आऊआ l
\v 42 से आया ही करहा था, कि दुष्टात्मे तेस जो पटकी किन्हें मरोड़ेया, पर यीसुए बुरी आत्मा झिड़की होर म्हठे जो ठीक करी किन्हें तेसरे बाबा जो देई दितेया l
\v 43 तेबे सब लोक परमेसरा रे बड़ी सामर्थ देखी किन्हें हरान हुई गए l
\s आपणी मौता रे बारे मन्झ यीसू री दबार भविस्यावाणी
\p
\v 44 पर जेबे सब लोक तिन्हा सभ कामा ले जो से करहा था, हरान हुएआ करहा ऐ थे, ता तिने आपणे चेले किन्हें बोल्या; ये गल्ला तुस्सा री काना मन्झ पई रहे, क्यूंकि माहणुं रा पुत्र माहणुं रे हाथा मन्झ पकड़वाया जाणे वाळा आ l
\v 45 पर स्यों एस गल्ला जो नी समझ्दे थे, होर ये गल इन्हा ले ल्हुखी रही; कि स्यों जाणने नी पाए, होर स्यों एस गल्ला रे बारे मन्झ तेस ले पूछणे ले डरहा ऐ थे l
\s सभी ले बडा कुणहांं
\p
\v 46 फेरी तिन्हा मन्झ ये बैहस हुन्दी लगी, कि आस्सा मन्झ बडा कुण्हां?
\v 47 पर यीसूए तिन्हारे मना रा विचार जाणी लया, होर एक बच्चा लई किन्हें आपणे वाले खड़ा कितेया l
\v 48 होर तिन्हा किन्हें बोल्या; जो कोई मेरे नांऊआंं ले एस बच्चे जो मन्हां आ, से मुंजो मन्हां आ, से मेरे भेजणे वाळे जो मन्हां आ, क्यूंकि जो तुस्सा मंझ सभी ले छोटे ले छोटा आ, से ई बडा आ l
\s जो विरोध नी करदा से आस्सा वखा जो आ
\p
\v 49 तेबे यहुन्ने बोल्या, हे स्वामी, आस्से एक माहणुं जो तेरे नांऊआंं ले दुष्टात्मा जो काढ़दे देख्या, होर आस्से तेस जो नाह किती, क्यूंकि से आस्सा साउगी तेरे पीछे नी हुई लैंदा l
\v 50 यीसूए तिन्हा किन्हें बोल्या, तेस जो नाह नी करा; क्यूंकि जो तुस्सा रे खलाफ नी आ, से तुस्सा री वखा आ l
\s सामरी लोका रा यीसू रे खिलाफ हुई जाणा
\p
\v 51 जेबे तेसरे ऊपर उठाए जाणे रे ध्याड़े पुरे हुणे वाळे थे, ता तिने यरुस्लेमा जो जाणे रा पक्का विचार बणाया l
\v 52 होर तिने आपणे दूत पैहले ई भेजी दिते: स्यों सामरिया रे एक गांऊआंं मन्झ गये, ताकि स्यों तेसरे कठे जगहा त्यार करे l
\v 53 पर तिन्हें लोके तेस जो उतरणे नी दितेया, क्यूंकि से यरुस्लेमा जो जाया करहा था l
\v 54 ये देखी किन्हें तेसरे चेले याकूब होर यहुन्ने बोल्या; हे प्रभु; क्या तू चाहां कि आस्से हुकम देईऐ, कि सर्गा ले आग पई किन्हें तिन्हा जो भस्म करी दे l
\v 55 पर तिने मुड़ी किन्हें स्यों झिड़के होर बोल्या, तुस्से नी जाणदे कि तुस्से केहड़ी आत्मा रे ऐ l
\v 56 क्यूंकि माहणुं रा पुत्र लोका रे प्राणा जो नास करणे रे कठे नी पर बचाणे रे कठे आईरा: होर स्यों केसी होर गांऊआंं मन्झ चली गये l
\s यीसू रा चेला बणने री कीमत
\p
\v 57 जेबे स्यों पैंडे मन्झ चल्या करहा ऐ थे, ता केसीए तेस किन्हें बोल्या, जेथी-जेथी तुध जाणा, मां तेरे पीछे चलणा l
\v 58 यीसुए तेस किन्हें बोल्या, लोमड़िया रे डुआर होर सार्गा रे चीड़ूआ रे कोहल हुहां ऐं, पर माहणुं रे पुत्रा जो मूंड रखणे री भी जगहा नी ई l
\v 59 तिने दूजे किन्हें बोल्या, मेरे पीछे चल; तिने बोल्या; हे प्रभु, मुंजो पैहले जाणे दे कि हांऊ आपणे बाबा जो दफनाई सकूं l
\v 60 तिने तेस किन्हें बोल्या, मरीरे जो आपणे मुरदे आपु दफनाणे दे, पर तू जाई किन्हें परमेसरा रे राजा री कथा सुणा l
\v 61 एकी होरिये भी बोल्या; हे प्रभु, मां तेरे पीछे चलणा; पर पैहले मुंजो जाणे दे कि हांऊ आपणे घरा रे लोका किन्हें ग्लाई आंऊ?
\v 62 यीसुए तेस किन्हें बोल्या; जो कोई आपणा हाथ हळा पर रखी किन्हें पीछे देख्हा, से परमेसरा रे राजा रे लायक नी आ l
\c 10
\s सह्त्र चेले भेजे जाणे
\p
\v 1 होर इन्हा गल्ला ले बाद प्रभुए स्हत्र होर माहणुं नियुक्त किते होर जेस नगरा होर जगहा जो से आपु जाणे वाळा था, तेथी तिन्हें स्यों दो-दो करी किन्हें आपणे आगे भेजे l
\v 2 होर तिने तिन्हा किन्हें बोल्या; पक्कीरे खेत ता बौहत ऐ पर मजदूर थोहड़े ई ऐ: एता कठे खेता रे मालका किन्हें अरज करा, के से आपणे खेता री कट्टाई रे कठे मजदूर भेजी दे l
\v 3 जाऊआ; देखा हांऊ तुस्सा जो भेडा साहीं भेड़ीया रे बीचा मन्झ भेज्हा l
\v 4 इधी कठे ना ता बटुआ, ना ता झोळा, ना ता बूट लैया; होर ना पैंडे मन्झ केसी जो नमस्कार करहा l
\v 5 जेस केसी रे घरा मन्झ जाऊआ, सभी ले पैहले ये बोला, एस घरा मन्झ सांति हो l
\v 6 अगर कोई तेथी सांति रे लायक हूँगा: ता तुस्सा रा कल्याण तेस पर बणी रैहणां, नी ता तेस तुस्सा वाले वाप्स आई जाणा l
\v 7 तेस ई घरा मन्झ रहुआ, होर जो कुछ तिन्हा ले मिले, से ई खाऊआ पिऊआ, क्यूंकि मजदूरा जो आपणी मजदूरी मिलणी चाहिए, घरा-घरा नी फिरणा l
\v 8 होर जेस नगरा मन्झ जाओ, होर तेथी रे लोक तुस्सा जो स्वीकार करे, ता जो कुछ तुस्सा रे साम्हणें रख्या जाए से ई खाया l
\v 9 तेथी रे ब्मारा  जो ठीक करा: होर तिन्हा किन्हें बोला, कि परमेसरा रा राज तुस्सा रे नेडे आई पौहंचिरा l
\v 10 पर जेस नगरा मन्झ जाऊआ, होर तेथी रे लोक तुस्सा जो स्वीकार नी करे, ता तेथिरी गहळिया मन्झ जाई किन्हें बोला l
\v 11 कि तुस्सा रे नगरा री धूल भी, जो आस्सा रे पैरा मन्झ लगीरी, आस्से तुस्सा रे साम्हणें झाड़ी देंहा ऐ, कि परमेसरा रा राज तुस्सा रे नेडे आई पौहंचिरा l
\v 12 हांऊ तुस्सा किन्हें सच-सच बोल्हा, कि तेस ध्याड़े तेस नगरा रे लोका ले सदोमा रे लोका री दसा खरी हूणीं l
\s अविस्वासी नगरा रे बारे मन्झ हाय-हाय
\p
\v 13 हाय खुराजीन ! हाय बैतसैदा ! जो सामर्था रे काम तुस्सा मन्झ किते गये, अगर स्यों सूर होर सैदा मन्झ किते जांदे, ता टाट ढखी किन्हें होर सुआही मन्झ बैठी किन्हें स्यों केभके जे मन फिराई लैंदे l
\v 14 पर न्याया रे ध्याड़े तुस्सा री दसा ले सूर होर सैदा री दसा ज्यादा सहनीय हूणीं l
\v 15 होर हे कफरनहूम, क्या तू स्वर्गा तक उचा कितेया जाणा? तू ता अधोलोका तक नीचा कितेया जाणा l
\v 16 जो तुस्सा री सुणहांं, से मेरी सुणहांं होर जो तुस्सा जो तुच्छ जाणहांं, से मुंजो तुच्छ जाणहांं; होर जो मुंजो तुच्छ जाणहांं, से मेरे भेजणे वाळे जो तुच्छ जाणहांं l
\s सह्त्र चेले री वाप्सी
\p
\v 17 स्यों स्हत्र जण खुसी किन्हें दबारा आई किन्हें बोल्दे लगे, हे प्रभु, तेरे नांऊआंं ले दुष्टात्मा भी आस्सा रे बसा मन्झ ई l
\v 18 तिने तिन्हा किन्हें बोल्या; हांऊ सैताना जो बिजली साहीं स्वर्गा ले पौऊन्दा देख्या करहा था l
\v 19 देखा, मैं तुस्सा जो सांपा होर बिचु जो रौन्दणे रा, होर सत्रु सैताना री सारी सामर्था पर हक दितिरा; होर केसी चीजा ले तुस्सा जो कुछ नुक्सान नी हूणां l
\v 20 तेबे भी एता ले खुस मत हुआ, कि आत्मा तुस्सा रे बसा मन्झ ई, पर एता ले खुस हुआ कि तुस्सा रे नांऊ स्वर्गा मन्झ लिखिरे l
\s यीसू खुस हुहां ऐं
\p
\v 21 तेस ई टैम से पवित्र आत्मा मन्झ हुई किन्हें खुसी किन्हें भहरी गया, होर बोल्या; हे पिता, स्वर्ग होर धरती रे प्रभु, हांऊ तेरा धन्याबाद करहा, कि तैं ये गल्ला बुधिमाना होर समझदारा ले ल्कोई के रखी, होर बच्चेया पर प्रकट किती: हां, हे पिता, तुस्सा जो ये ई खरा लग्या l
\v 22 मेरे पिते मुंजो सब कुछ सौंपी दितिरा होर कोई नी जाणदा कि पुत्र कुण्हां सिर्फ पिता होर पिता कुण्हां ये भी कोई नी जाणदा, सिर्फ पुत्र होर पुत्र ई पिता जो प्रगट करी सक्हा l
\v 23 होर तिने चेले री तरफ मुड़ी किन्हें चुपके जे बोल्या, भागा वाळे ई स्यों हाखिया, जो तिन्हा गल्ला जो देख्हा ई जिन्हा जो तुस्से देख्हा ऐ l
\v 24 क्यूंकि हांऊ तुस्सा किन्हें बोल्हा, कि तुस्से जिन्हा गल्ला जो देख्हा ऐ तिन्हा जो बौहत सारे नबीये होर राजे देखणा चाहेया पर नी देख्या, होर स्यों गल्ला सुणनी चाही जो तुस्से सुणहांं ऐं पर नी सुणी l
\s दयालु सामरी रा दृष्टांत
\p
\v 25 होर देखा, एक व्यवस्थापक उठेया; होर ये बोली किन्हें, तेसरी परखणी करदा लग्या; कि हे गुरु, अनंत जिन्दगी रा वारस हुणे रे कठे हांऊ क्या करूं?
\v 26 तिने तेस किन्हें बोल्या; कि व्यवस्था मन्झ क्या लिखीरा? तू किहां पढ़हा?
\v 27 तिने जबाब दितेया, कि तू प्रभु आपणे सारे मन होर आपणे सारे प्राण होर आपणी सारी सक्ति होर आपणी सारी बुद्धि साउगी प्यार रख; होर आपणे पड़ोसी किन्हें आपु साहीं प्यार कर l
\v 28 तिने तेस किन्हें बोल्या, तैं ठीक जबाब दितेया, ऐहड़ा ई कर: तेबे तुध जीऊन्दे रैहणां l
\v 29 पर तिने आपणे आपा जो धर्मी बणाणे री इच्छा ले यीसू ले पुछेया, ता मेरा पड़ोसी कुण्हां?
\p
\v 30 यीसुए जबाब दितेया; कि एक माहणुं यरुस्लेमा ले यरीहो जाया करहा था, होर से डाकुए घेरी लया तेसरे कपड़े तुआरी दिते, होर तेस जो मारी पिटी किन्हें अधमुआ छाडी किन्हें चली गये l
\v 31 होर ऐहड़ा हुआ; कि तेस ई रस्ते ले एक याजक जाया करहा था: पर तेस जो देखी किन्हें से कतराई किन्हें चली गया l
\v 32 इहां ई एक लेवी तेस जगहा आया, से भी तेस जो देखी किन्हें कतराई किन्हें चली गया l
\v 33 पर एक सामरी मुसाफर तेथी ले निकळेया, होर तिने तेस जो देखी किन्हें तरस खाधेया l
\v 34 होर तिने तेस वाले आई किन्हें होर तेसरे जख्मा पर तेल होर दाखरस ल्गाई किन्हें पट्टिया बान्ही, होर तेस जो आपणी सुआरी पर चढ़ाई किन्हें सराया मन्झ लई गया, होर तेसरी सेऊआ टैहल किती l
\v 35 दूजे ध्याड़े तिने दो दीनार काढ़ी किन्हें सराया रे रखवाळे जो दिते, होर बोल्या: एसरी सेऊआ टैहल करणा, होर जो कुछ तेरा होर लगघा, से मां वापसी पर तुजो देई देणा l
\v 36 तेरी समझा ले, जो डाकुआ मन्झ फस्सिरा था इन्हा तीना मंझा ले तेसरा पड़ोसी कुण हुआ?
\v 37 तिने बोल्या, से ई जिने जे तेस पर तरस खाधेया: यीसुए तेस किन्हें बोल्या, जा, तू भी ऐहड़ा ई कर l
\s मार्था होर मरियमा रे घर यीसू
\p
\v 38 फेरी जेबे स्यों जाया करहा ऐ थे, ता से एक गांऊआंं मन्झ गया, होर मार्था नांऊआंं री एक ज्नाने आपणे घरा मन्झ तेसरा स्वागत कितेया l
\v 39 होर तेस्सा री मरियम नांऊआंं री एक बैहण थी; से प्रभु रे पैरा वाले बैठी किन्हें तेसरा वचन सुणहांं ईं थी l
\v 40 पर मार्था सेऊआ करदे-करदे व्याकुल हुई गयी होर से तेस वाले आई किन्हें बोल्दी लगी; हे प्रभु, क्या तुस्सा जो कुछ फिकर नी ई कि मेरी बैहणिए हांऊ सेऊआ करणे रे कठे कल्ही छाडी दितिरी? एता कठे तेस्सा किन्हें बोल, कि मेरी मदद कर l
\v 41 प्रभुए तेस्सा जो जबाब दितेया, मार्था, हे मार्था; तू बौहत चीजा रे कठे फिकर करहा ई होर व्याकुल हुहां ईं l
\v 42 पर एक गल ता जरूर ई, होर तेस खरे हिस्से जो मरीयमे छांटी लईरा: जो तेस्सा ले कधी वाप्स नी लया जाणा l
\c 11
\s चेलेया जो प्रार्थना करणा सिखाणा
\p
\v 1 फेरी से एक जगहा प्रार्थना करेया करहा था: होर जेबे से प्रार्थना करी चुक्केया, ता तेसरे चेले मंझा ले एकिये तेस किन्हें बोल्या; हे प्रभु, जिहां यहुन्ने आपणे चेले जो प्रार्थना करणा स्खाई तिहां ईं आस्सा जो भी तुस्से स्खाई दे l
\v 2 तिने तिन्हा किन्हें बोल्या: जेबे तुस्से प्रार्थना करो, ता एहड़ा बोलणा;
\q1 हे आस्सा रे पिता,
\q2 तेरा नांऊ पवित्र मन्नेया जाए,
\q1 तेरा राज आए l
\q2 जिहां तुस्सा री इच्छा स्वर्गा मन्झ पूरी हुहां ईं, तिहां ईं एस्सा धरती पर भी पूरी हो
\q1
\v 3 आस्सा री हर ध्याड़े री रोटी आस्सा जो देया कर l
\q1
\v 4 होर आस्सा रे पाप माफ करी दे,
\q2 क्यूंकि आस्से भी आपणे हर एक गुन्हेगारा जो माफ करहा ऐ,
\q1 होर आस्सा जो परीक्षा मन्झ नी पऊणे दे l
\q2 पर आस्सा जो तेस दुष्ट सैताना ले बचा l
\s प्रार्थना रे बारे मन्झ यीसू री सिक्षा
\p
\v 5 होर तिने तिन्हा किन्हें बोल्या, तुस्सा मन्झ ऐहड़ा कुण्हां कि तेसरा एक दोस्त हो, होर से आधी राती तेस वाले आई किन्हें बोले कि हे दोस्त; मुंजो तीन रोटिया देई दे l
\v 6 क्यूंकि एक मुसाफर दोस्त मेरे वाले आई गईरा, होर तेसरे अगे रखणे रे कठे मेरे वाले कुछ नी हाया l
\v 7 होर से भीतरा ले जबाब दे, कि मुंजो दुःख नी दे; एभे ता दरवाजा बंद आ, होर मेरे बच्चे मेरे वाले बिस्तरे मन्झ ऐ, इधी कठे हांऊ उठी किन्हें तुजो कुछ देई नी सक्दा?
\v 8 हांऊ तुस्सा किन्हें बोल्हा, हालांकि तेसरा दोस्त हुणे पर भी तेस तेस्जो-जो उठी किन्हें कुछ नी देणा, तेबे बी बेशर्म हुई किन्हें मांगदे रैहणे री वजहा ले तेस, तेस्जो जो कुछ चहिए उठी किन्हें देणां l
\p
\v 9 होर हांऊ तुस्सा किन्हें बोल्हा, माँगघे, ता तुस्सा जो दितेया जाणा; टोळघे ता तुस्सा जो मिलणा खटखटाहंगे ता तुस्सा रे कठे खोल्हया जाणा l
\v 10 क्यूंकि जो कोई मान्घ्हा, तेस जो मिल्हा; होर जो टोळहा ऐ, से पाहां; होर जो खटखटाहां, तेसरे कठे खोल्हया जाणा l
\v 11 तुस्सा मन्झ ऐहड़ा कुण बाब हूणां, कि जेबे तेसरा म्हठा रोटी मांगे, ता तेस जो पात्थर दे: या मछी मांगे ता मछी रे बदले तेस जो सांप दे?
\v 12 या आंडे मांगघे ता तेस जो बिचु दे?
\v 13 अगर तुस्से, बुरे हुई किन्हें आपणे बच्चेया जो खरी चीजा देणा जाणहांं ऐं, ता स्वर्गीय पिता आपणे मांगणे वाळे जो पवित्र आत्मा की नी देणी l
\s यीसू होर बालजबूल
\p
\v 14 फेरी तिने एक गूंगी आत्मा काढ़ी, जेबे दुष्टात्मा निकळी गयी, ता टाटा बोल्दा लग्या; होर लोका जो हरानी हुई l
\v 15 पर तिन्हा मंझा ले बौहतिये ये बोल्या, ये ता सैताना रे मुखिया री सहायता किन्हें दुष्टात्मा जो काढ़ा l
\v 16 होरिये तेसरी परखणी करणे रे कठे तेस ले सर्गा रा एक निसाण मान्गेया l
\v 17 पर तिने, तिन्हारे मना री गल्ला जाणी किन्हें, तिन्हा किन्हें बोल्या; जेस-जेस राजा मन्झ फूट हुहां ईं, से राज उजड़ी जाहाँ: होर जेस घरा मन्झ फूट हुहां ईं से नास हुई जाहां l
\v 18 होर अगर सैतान आपणा ही विरोधी हुई जाए, ता तेसरा राज कींहा बणी रही सक्हा? क्यूंकि तुस्से मेरे बारे मन्झ ता बोल्हा ऐ, कि ये सैताना री सहायता किन्हें दुष्टात्मा काढ़ा l
\v 19 होर अगर हांऊ सैताना री सहायता किन्हें दुष्टात्मा जो काढ़ा, ता तुस्सा री संतान केसरी सहायता किन्हें काढ़ा ऐ? इधी कठे तिन्हा ई तुस्सा रा न्याय चुकाणा l
\v 20 पर अगर हांऊ परमेसरा री सामर्था किन्हें दुष्टात्मा जो काढ़ा आ, ता परमेसरा रा राज नेडे आई गईरा l
\p
\v 21 जेबे कोई ताकतवर माहणुं हथियार बान्ही किन्हें आपणे घरा री रखवाली करहा, ता तेसरी सम्पति बची रहीं l
\v 22 पर जेबे तेस ले बढ़ी किन्हें कोई होर ताकतवर हमला करी किन्हें तेस जो जीती लैहां, ता तेसरे स्यों हथियार जिन्हा पर जे तेसरा भरोसा था, तेस ले लूटी लैहें होर लूटी री सम्पति जो स्यों आपु मन्झ बांडी लैंहे l
\v 23 जो मेरे साउगी कठा नी करदा से खिंडहा l
\s अधूरे सुधारा री वजहा ले बिप्पती
\p
\v 24 जेबे असुध आत्मा माहणुं मंझा ले निकळी जाहीं ता से सुकी जगहा मन्झ अराम टोळदी फिरहा ई; होर जेबे तेस्सा जो अराम नी मिलदा, ता बोल्हा ई; मां तेस ई घरा मन्झ वाप्स चली जाणा जेथी ले हांऊ अईरी थी l
\v 25 होर से आई किन्हें तेस जो साफ सुथरा होर सजा-सजाई रा पाहीं l
\v 26 तेबे से आई किन्हें आपणे ले भी ज्यादा बुरी सात दुष्टात्मा आत्मा जो आपणे साउगी ल्याहूंआं ईं, होर स्यों तेस मन्झ जाई किन्हें वास करहा ई, होर तेस माहणुं री दसा पैहले री ले भी होर बुरी जाहीं l
\s धन्य कुणहांं
\p
\v 27 जेबे से ये गल्ला बोल्या करहा था ता भीड़ा मन्झा ले केसी ज्नाने चिल्लाई किन्हें बोल्या, भागा वाळी ई से कोख जेस मन्झ जे तू रैहया; होर स्यों स्तन जिन्हारा जे तैं दूध पितेया l
\v 28 तिने बोल्या, हां; पर भागा वाळे ऐ स्यों, जो परमेसरा रा वचन सुणहांं ऐं होर मन्हांं ऐं l
\s स्वर्गीया चिन्हा री मांग
\p
\v 29 जेबे बडी भीड़ कठी हुई जाया करहा ई थी ता से बोल्दा लग्या; कि एस जमाने रे लोक बुरे ऐ; स्यों चिन्ह टोळहा ऐ; पर योना रे चिन्हा जो छाडी किन्हें होर कोई चिन्ह तिन्हा जो नी दितेया जाणा l
\v 30 जिहां योना निन्वे रे लोका रे कठे चिन्ह ठैहरया, तिहां ईं माहणुं रा पुत्र भी एस जमाने रे लोका रे कठे एक चिन्ह ठैहरया l
\v 31 दक्षिणा वखा री राणीया न्याय रे ध्याड़े एस जमाने रे लोका साउगी उठी किन्हें, स्यों दोषी ठैहराणे, क्यूंकि से सुलेमाना रा ज्ञान सुणने रे कठे धरती रे दूजे कनारे ले आई, होर देखा, एथी से आ जो सुलेमाना ले भी बडा आ l
\v 32 निन्वे रे लोक न्याय रे ध्याड़े एस जमाने रे लोका किन्हें खड़े हुई किन्हें, स्यों दोषी ठैहराणे; क्यूंकि तिन्हें योना रा प्रचार सुणी किन्हें मन फिराया होर देखा, एथी से आ, जो योना ले भी बडा आ l
\s सरीरा रा दीया
\p
\v 33 कोई माहणुं दीया भ्खाई  किन्हें तेस जो तहखाने मन्झ या भांडे हेठ नी रखदा, पर दीवटा पर रख्हा ऐ कि भीतर आऊणे वाळे पर प्रयासा हो l
\v 34 तेरे सरीरा रा दीया तेरी हाखिया ई, इधी कठे जेबे तेरी हाखिया साफ ई, ता तेरा सारा सरीर भी प्रयासे किन्हें भहरी रा आ, पर जेबे तेरी हखिया बुरी ई, ता सारा सरीर भी अंधकारमय हुई जाणा l
\v 35 इधी कठे च्तन रैहया, कि जो प्रयासा तुध मन्झ आ से अंधकारमय नी हुई जाओ l
\v 36 इधी कठे अगर तेरा सारा सरीर प्रयासे किन्हें भहरी रा आ, होर तेसरा कोई हिस्सा न्याहरे मन्झ नी आ, ता तेस पुरी तरहा ले ऐहड़ा चमकणा जिहां कोई दीया तुस्सा पर आपणी किरणा चमकाया करहा l
\s सास्त्रिया होर फरिसिया रे पाखण्ड
\p
\v 37 जेबे से गल्ला करेया करहा था, ता केसी फरीसीये तेस ले अरज किती, कि मेरे वाले एथी खाणा खाई ले; होर से भीतर जाई किन्हें खाणा खांदे बैठया l
\v 38 फरीसी ये देखी किन्हें हरान हुआ कि से खाणा खाणे ले पैहले नी न्हाया l
\v 39 प्रभुए तेस किन्हें बोल्या, हे फरीसियो, तुस्से कटोरे होर थाळी जो बाहरा-बाहरा ले मांजहा ऐ, पर तुस्सा रे अन्दर न्याहरा होर दुष्टता भहरी री l
\v 40 हे नर्क्कलेओ, जिने जे बाहरला हिस्सा बणाया, क्या तिने अन्दरला हिस्सा नी बणाया?
\v 41 पर हां, अन्दरली चीजा जो दान करी देऊआ, ता देखा, सभ कुछ तुस्सा रे कठे सुद्ध हुई जाणा l
\v 42 पर हे फरीसियो, तुस्सा पर हाय! तुस्से पदीने होर सुदाब बूटी रा, होर कई तरहा री जड़ी बूटी रा दसुआं हिस्सा देहां ऐं, पर न्याय जो होर परमेसरा रे प्यारा जो टाळी देहां ऐं: करणा ता ऐहड़ा चाहिये था कि इन्हा जो भी करदे रैहन्दे होर तिन्हा जो भी नी छाडदे l
\v 43 हे फरीसियो, तुस्सा पर हाय! तुस्से आराधनालय मन्झ ख़ास-ख़ास आसन होर बजारा मन्झ नमस्कार चाहें l
\v 44 हाय तुस्सा पर! क्यूंकि तुस्से तिन्हा ल्हुखी री कबरा साहीं ऐं, जिन्हा पर लोक चल्हा ऐं, पर नी जाणदे l
\p
\v 45 तेबे एकी व्यवस्थापके तेस जो जबाब दितेया, कि हे गुरु, इन्हा गल्ला रे बोलणे ले तू आस्सा री बेज्जती करहा l
\v 46 तिने बोल्या; हे व्यवस्थापको, तुस्सा पर भी हाय! तुस्से ऐहड़े बोझा थाले जिन्हा जो चकणा बौहत कठण आ, माहणुंआं पर लाध्हा ऐ पर तुस्से आपु तिन्हा बोझा जो आपणी एक गुठी किन्हें भी नी छुहन्दे l
\v 47 हाय तुस्सा पर! तुस्से तिन्हा नबी री कबरा बणाहें, जिन्हा जो तुस्सा रे बाब-दादे मारी दितिरा था l
\v 48 एता कठे तुस्से मेरे गवाह ऐ, होर आपणे बाब-दादा रे कामा मन्झ समर्थन करहा ऐ; क्यूंकि तिन्हें ता स्यों मारी दिते होर तुस्से तिन्हा री कबरा बणाहें l
\v 49 इधी कठे परमेसरा री बुद्धिये भी बोल्या, कि मां तिन्हा वाले नबी होर प्रेरित भेजणे: होर तिन्हा, तिन्हा मंझा ले कितने मारी देणे, होर कितने स्ताणे l
\v 50 इधी कठे संसारा री सुरहु आता ले जितने भी नबीया रा खून बहाई गईरा, तेता रा हिसाब किताब, एस जमाने रे लोका ले लया जाणा l
\v 51 हाबिला री हत्या ले लई किन्हें जकरियाह री हत्या तक जो बेदी होर मंदरा रे बीचा मन्झ घात कितिरा: हांऊ तुस्सा किन्हें सच बोल्हा, तेसरा हिसाब किताब, एस जमाने रे लोका ले लया जाणा l
\v 52 हाय तुस्सा व्यवस्थापका पर! कि तुस्से ज्ञाना री चाबी ता लई ली, पर तुस्से आप्हुए दाखल नी हुए, होर दाखल करणे वाळे भी रोकी दिते l
\p
\v 53 जेबे से तेथी ले निकळेया, ता सास्त्री होर फरीसी बौहत पीछे पई गये होर स्यों बौहत गल्ला रे बारे मन्झ तेस ले सुआल पुछदे लगे l
\v 54 होर स्यों तेस जो फसाणे रे इंतजारा मंझा लगी रहे ताकि स्यों तेसरे मुंहा री कोई गल पकड़ी सके l
\c 12
\s पाखंडा रे खिलाफ चेतावनी
\p
\v 1 इतने मन्झ जेबे हज़ारा रे स्हाबे भीड़ लगी गयी, एथी तक कि स्यों एक दूजे पर पई जाया करहा ऐ थे, ता से सभी ले पैहले आपणे चेले किन्हें बोल्दा लग्या, कि फरिसिया रे कपटरुपी खमीरा ले सावधान रैहया l
\v 2 कुछ ढखीरा नी आ, जो प्रगट नी हूणां ; होर ना कुछ ल्कोई रा, जो जाणेया ना जाणा l
\v 3 इधी कठे जो कुछ तुस्से न्यहारे मन्झ बोलिरा, से प्रयासे मन्झ सुणेया जाणा: होर जो तुस्से कमरे मन्झ चुप-चाप बोलिरा, से घरा रे छता परा ले प्रचार कितेया जाणा l
\s केस ले डरना चहिए
\p
\v 4 पर मेरे दोस्तो! हांऊ तुस्सा किन्हें बोल्हा, कि जो सरीरा जो मारहा ऐ पर एता ले ज्यादा कुछ नी करी सकदे तिन्हा ले नी डरा l
\v 5 हांऊ तुस्सा जो खबरदार करहा कि तुस्सा जो केस ले डरणा चाहिए, तेस ले ई डरा जेस जो तुस्सा जो मारने ले बाद नरका मन्झ पाणे रा हक आ l
\v 6 क्या दो पैसे री पांज चिड़िया नी बिकदी? फेरी भी परमेसर तिन्हा मंझा ले एकी जो भी नी भुल्दा l
\v 7 पर तुस्सा रे मुंडा रे सारे बाळ भी गिणीरे ऐ, एता कठे डरा मत, तुस्से बौहत चिड़िया ले भी बढ़ी किन्हें ऐ l
\s यीसू जो मनणा या नी मनणा
\p
\v 8 हांऊ तुस्सा किन्हें बोल्हा जो कोई माहणुं रे साम्हणें मुंजो मनी लैहन्गा, तेस जो माहणुं रे पुत्रा भी परमेसरा रे स्वर्गदूता रे साम्हणें मनी लैणा l
\v 9 पर जो माहणुं रे साम्हणें मेरा इनकार करे तेसरा परमेसरा रे साम्हणें इनकार कितेया जाणा l
\v 10 जो कोई माहणुं रे पुत्रा रे विरोधा मन्झ कोई गल बोले, तेसरा से अपराध माफ कितेया जाणा l पर जो कोई पवित्र आत्मा रे विरोधा मन्झ कोई गल बोले ता तेसरा से अपराध माफ नी कितेया जाणा l
\v 11 जेबे लोक तुस्सा जो सभा, होर हाकिमा होर साहबा रे साम्हणें लई जाए, ता फिकर नी करणा कि आस्से किहां या क्या जबाब दे, या क्या बोले l
\v 12 क्यूंकि पवित्र आत्मा तेस ई टैम तुस्सा जो स्खाई देणा, कि क्या बोलणा चाहिए l
\s एक धनवान मुर्खा रा दृष्टान्त
\p
\v 13 फेरी भीड़ा मन्झा ले एकिए तेस किन्हें बोल्या, हे गुरु, मेरे भाई किन्हें बोल, कि बाबा री जायदाद मुंजो बांडी दे l
\v 14 तिने तेस किन्हें बोल्या; हे माहणुंआं, कुने मुंजो तुस्सा रा न्यायी या बांडणे वाळा बणाया?
\v 15 होर तिने तिन्हा किन्हें बोल्या, च्तन जे रैहया करा, होर हर किस्मा रे लालचा ले आपणे आपा जो बचाई रखा: क्यूंकि केसी री जिंदगी तेसरी बौहत ज्यादा सम्पति हुणे री वजहा ले नी हुन्दी l
\p
\v 16 तिने तिन्हा किन्हें एक दृष्टान्त बोल्या, कि केसी धनवाना री ज्मीना मन्झ बड़ी भारी फसल हुई l
\v 17 तेबे से आपणे मना मंझ सोचदा लग्या, कि मैं क्या करूं, क्यूंकि मेरे वाले जगहा नी ई, जेथी जे हांऊ आपणी फसल रखी सकूं l
\v 18 होर तिने बोल्या; मां ऐहड़ा करणा: मां आपणे गोदाम तोड़ी किन्हें होर भी बडे बणाणे;
\v 19 होर तेथी मां आपणा सभ नाज पाथा होर जायदाद रखणी: होर आपणे प्राणा किन्हें बोलणा, कि हे मेरे प्राण, मेरे वाले बौहत साला रे कठे बौहत जायदाद रखिरी; अराम कर, खा, पी, सुखा किन्हें रैह l
\v 20 पर परमेसरे तेस किन्हें बोल्या; हे मुर्ख, आज राती ई तेरा प्राण तेरे ले लई जाणा; तेबे जो कुछ तैं कठा कितिरा, से केस रा हूणीं?
\v 21 एहड़ा ई से माहणुं भी आ जो आपणे कठे पैसा कठा करहा, पर परमेसरा री नजरा मन्झ धनवान नी आ l
\s परमेसरा पर भरोसा रखा
\p
\v 22 फेरी तिने आपणे चेले किन्हें बोल्या; इधी कठे हांऊ तुस्सा किन्हें बोल्हा, आपणे प्राणा री चिन्ता नी करा, कि आस्सा क्या खाणा; ना आपणे सरीरा री कि क्या पैहनणा l
\v 23 क्यूंकि खाणे ले प्राण, होर कपड़े ले सरीर बढ़ी किन्हें आ l
\v 24 काऊआ पर ध्यान देआ; स्यों ना ता बाहें, ना काट्हा ऐ; ना तिन्हारे भंडार होर ना गोदाम हुहां ऐं; तेबे भी परमेसर तिन्हा जो पाळहा; तुस्सा री कीमत ता चिड़ू पखेरू ले भी बौहत ज्यादा ई l
\v 25 तुस्सा मन्झा ले ऐहड़ा कुणहांं, जो फिकर करी किन्हें आपणी जिन्दगिया री अवस्था मन्झ एक घड़ी भी बढ़ाई सक्हा?
\v 26 इधी कठे अगर तुस्से छोटे ले छोटा काम भी नी करी सकदे, ता होर गल्ला रे कठे किधियो फिकर करहा ऐ?
\v 27 सोसना रे डाळा पर ध्यान करा कि स्यों किहां बढ़हा ऐ; स्यों ना मैहनत करहा ऐ, ना कात्हा ऐ: तेबे भी हांऊ तुस्सा किन्हें बोल्हा, कि सुलेमान भी, आपणी सारी महिमा मन्झ, तिन्हा मंझा ले एकी साहीं कपड़े नी पैहनी सक्या था l
\v 28 इधी कठे अगर परमेसर मैदाना री घाहा जो, जो आज ई, होर काला आगी मन्झ पाई देणी, एहड़ा पन्ह्याहां; ता हे कम विस्वास वाळेयो, तेस तुस्सा जो कि नी पैहनाणा?
\v 29 होर तुस्से एस गल्ला री टोळा मन्झ नी रहुआ, कि क्या खाणा होर क्या पीणा, होर ना ता सक करा l
\v 30 क्यूंकि संसारा री जातिया इन्हा सब गल्ला री खोजा मन्झ रैंहीं: होर तुस्सा रा पिता जाणहांं, कि तुस्सा जो इन्हा चीजा री जरुरत ई l
\v 31 पर तेसरे राजा री खोजा मन्झ रहुआ, ता ये चीजा भी तुस्सा जो मिली जाणी l
\s स्वर्गीया धन
\p
\v 32 हे छोटे झुंड, मत डर; क्यूंकि तुस्सा रे पिता जो ये खरा लग्या, कि तुस्सा जो राज दे l
\v 33 आपणी जायदाद बेची किन्हें दान करी देआ; होर आपणे कठे ऐहड़े बटुए बणाऊआ, जो पुराणे नी हुंदे, यानि– स्वर्गा मन्झ ऐहड़ा धन कठा करा जो घटदा नी आ होर जेसरे नेडे ना ता चोर नी जांदा, होर ना ता कीड़ा बिगाड़दा l
\v 34 क्यूंकि जेथी तुस्सा रा धन आ, तेथी तुस्सा रा मन भी लगी रैहणां l
\s जागदे रहुआ
\p
\v 35 तुस्सा री कमर कस्सी रहे, होर तुस्सा रे दीये जळदे रहे l
\v 36 होर तुस्से तिन्हा माहणुंआं साहीं बणां, जो आपणे माल्का जो न्याहळेया करहा ऐ, कि तेस ब्याहा रे भोजा ले केभे वाप्स आऊणा; ताकि जेबे से आई किन्हें दरवाजा खटखटाए, ता स्यों झटपट तेसरे कठे दरवाजा खोल्ही सके l
\v 37 भागा वाळे ऐ स्यों दास, जिन्हा जो मालक आई किन्हें जागदे पाए; हांऊ तुस्सा किन्हें सच-सच बोल्हा, कि तेस कमर बान्ही किन्हें तिन्हा जो खाणा खुआणा, होर नेडे आई किन्हें तिन्हारी सेऊआ करणी l
\v 38 अगर से रात के दूजे पैहर या त्रीजे पैहरा मन्झ आई किन्हें तिन्हा जो जागदे पाए, ता स्यों भागा वाळे ऐ l
\v 39 पर तुस्से ये जाणी लऊआ, कि अगर घरा रा मालक जाणदा, कि चोरा केस टैम आऊणा, ता से जागदा रैहन्दा, होर आपणे घरा मन्झ सेंध नी लगाणे देंदा l
\v 40 तुस्से भी त्यार रहुआ; क्यूंकि जेस घड़ी तुस्से सोचदे भी नी, तेस घड़ी माहणुं रे पुत्रा आई जाणा l
\s भरोसेमंद दास या बगैर भरोसेमंद दास
\p
\v 41 तेबे पतरसे बोल्या, हे प्रभु, क्या ये दृष्टान्त तू सिर्फ आस्सा किन्हें बोल्हा या सभी किन्हें? l
\v 42 प्रभुए बोल्या; से विस्वासयोग्य होर बुद्धिमान भंडारी कुणहांं, जेसरा मालक तेस जो नौकर चाकरा पर मुखिया बणाये कि तिन्हा जो टैमा पर भोजन सामग्री दे l
\v 43 भागा वाळे ऐ स्यों दास, जेस जो तेसरा मालक आई किन्हें एहड़ा करदा पाए l
\v 44 हांऊ तुस्सा किन्हें सच-सच बोल्हा; तेस से आपणी सभ जायदादा पर मुखिया बनाणा l
\v 45 पर अगर से दास सोच्दा लगे, कि मेरा मालक आऊणे मन्झ देर करेया करहा, होर दास होर दासिया जो मारणा पीटणा सुरहु करी दे होर खांदा-पींदा होर मतवाहळदा लगे l
\v 46 ता तेस दासा रे मालका ऐहड़े ध्याड़े आऊणा कि जेबे से तेस जो न्हयाळेया नी करदा हो, होर ऐहड़ी घड़ी आउणा जेस जो से नी जाणदा हो, होर तेस जो बड़ी भारी ताड़ना देई किन्हें तेसरा हिस्सा अविस्वासिया साउगी ठैहराणा l
\v 47 होर से दास जो आपणे मालका री इच्छा जाणहांं था, पर त्यार नी रैहया होर ना तेसरी इच्छा रे मुताबक चल्या तेस बौहत मार खाणी l
\v 48 पर जेस जो आपणे मालका री इच्छा रा ज्ञान नी आ होर ऐहड़ा काम करी बैठे जो मार खाणे रे लायक हो ता तेस दासा पर थोहड़ी मार पऊणी, इधी कठे जेस जो बौहत दितिरा, तेस ले बौहत मान्गेया जाणा, होर जेस जो बौहत सौम्पेया गईरा, तेस ले बौहत मान्गेया जाणा l
\s यीसू रे आगमना रा नतीजा
\p
\v 49 हांऊ धरती पर आग लगान्दा आईरा; होर हांऊ क्या चाहां सिर्फ ये कि ये आग एभे भड़की जाए l
\v 50 मुंजो ता एक बपतिस्मे री प्रक्रिया ले हुई किन्हें गुजरणा पउणा, होर जेबे तक ये पूरा नी हुई जाए तेबे तक मां बौहत व्याकुल रैहणां?
\v 51 क्या तुस्से समझ्या करहा ऐ कि हांऊ धरती पर मेल मलाप करान्दा आईरा? हांऊ बोल्हा, नी, पर लग करान्दा आईरा l
\v 52 क्यूंकि एभे ले एक घरा मन्झ पांज जणा आपु मन्झ वरोध रखणा, तीन जणा दोआ किन्हें, दो जणा तीना किन्हें l
\v 53 बाबा म्हठे किन्हें, होर म्हठे या बाबा किन्हें वरोध रखणा; माऊआ मठी किन्हें, होर मठिया माऊआ किन्हें, सासा न्हूसा किन्हें, होर न्हूसा सासा किन्हें वरोध रखणा l
\s टैमा रे हाव भाव
\p
\v 54 होर तिने भीड़ा किन्हें भी बोल्या, जेबे तुस्से बादला जो पश्चिम दिशा ले उठदे देख्हा ऐ, ता तुस्से झटपट बोल्हा ऐ, कि बरखा आऊणे वाळी ई; होर ऐहड़ा ई हुहां भी l
\v 55 होर जेबे तुस्से दक्षिण दिसा ले हऊआ चलदी देख्हा ऐ, ता तुस्से बोल्हा ऐ, कि लू चलणे वाळी ई, होर ऐहड़ा ई हुहां भी l
\v 56 हे कपटियो, तुस्से धरती होर सर्गा मन्झ फर्क ता करी सक्हा ऐ, पर एस जमाने रे बारे मन्झ फर्क करणा कि नी जाणदे?
\s आपणे विरोधी किन्हें समझौता
\p
\v 57 होर तुस्से आप्हुऐ फैसला कि नी करी लैन्दे, कि ठीक क्या आ?
\v 58 जेबे तू आपणे वरोधी साउगी हाकमा वाले जाएता रस्ते मन्झ ई तेस ले छुटणे री कोसिस कर ऐहड़ा नी हो, कि से तुजो न्यायी वाले खींजी के लई जाए, होर न्यायी तुजो अधिकारी जो सौंपी दे होर अधिकारी तुजो जेहला मन्झ पाई दे l
\v 59 हांऊ तुस्सा किन्हें बोल्हा, कि जेबे तक तू एक-एक पाई नी देई देहन्गा तेबे तक तुध तेथी ले नी छुटणा l
\c 13
\s मन फिराऊआ या नास हो
\p
\v 1 तेस टैम कुछ लोक आई पूजे, होर तेस किन्हें तिन्हा गलीलिया री गल करदे लगे, जिन्हा रा खून पिलातुसे तिन्हारी बलिया साउगी मिलाई रा था l
\v 2 ये सुणी किन्हें तिने तिन्हा किन्हें ये बोल्या, क्या तुस्से ये समझ्या करहा ऐ, कि ये गलीली, बाकी होरी गलीलिया ले ज्यादा पापी थे कि तिन्हा पर ऐहड़ी विपति पई l
\v 3 हांऊ तुस्सा किन्हें बोल्हा, कि बिल्कुल नंई; पर अगर तुस्से मन नी फेरघे ता तुस्सा सभिया भी इहां नास हुई जाणा l
\v 4 या क्या तुस्से समझ्या करहा ऐ, कि स्यों ठारा लोक जिन्हा पर जे सिलोहा रा गुम्मट पया था, स्यों दभी किन्हें मरी गये: क्या स्यों यरुस्लेमा रे सब रैहणे वाळे ले ज्यादा पापी थे?
\v 5 हांऊ तुस्सा किन्हें बोल्हा, कि बिल्कुल नंई; पर अगर तुस्से मन नी फेरघे ता तुस्सा सभिया भी इहां ई नास हुई जाणा l
\s बगैर फला रे अन्जीरा रे डाळा रा दृष्टांत
\p
\v 6 फेरी तिने ये दृष्टान्त भी बोल्या, कि केसी रे अंगूरा रे बगीचे मन्झ एक अंजीरा रा डाळ था: से तेस मन्झ फल टोळदा आया, पर नी पाया l
\v 7 तेबे तिने बगीचे रे माली किन्हें बोल्या, देखा, तीन साला ले हांऊ एस अंजीरा रे डाळा मन्झ फल टोळदा आया करहा, पर नी मिलदा, एस जो काटी दे ताकि ये ज्मीना जो ना रोके l
\v 8 तिने तेस जो जबाब दितेया, कि हे स्वामी, एस जो एस साल होर रैहणे दे; कि हांऊ एसरे चारो तरफ खणी किन्हें खाद पाई देंऊ l
\v 9 होर अगे जो ये फले ता वाह भला, नंई ता एस जो काटी देआ l
\s सब्ता रे ध्याड़े कुबड़ी ज्नाने री चंगाई
\p
\v 10 सब्ता रे ध्याड़े से एक आराधनालय मन्झ उपदेस देआ करहा था l
\v 11 होर देखा, एक ज्नाने थी, जेस्सा जो ठारा साला ले एक कमजोर करणे वाळी दुष्टात्मा लगीरी थी, होर से कुबड़ी हुई गईरी थी, होर केसी भी तरीके ले से सीधी नी हुई सक्दी थी l
\v 12 होर जेबे यीसुए से देखी, तिने से सादी लई, होर बोल्या हे नारी, तू आपणी दुर्बलता ले छुटी गयी l
\v 13 तेबे तिने तेस्सा पर हाथ रखे, होर से झटपट सीधी हुई गई, होर परमेसरा री जै-जै कार करदी लगी l
\p
\v 14 इधी कठे कि यीसुए से सब्ता रे ध्याड़े से ठीक कितिरी थी, आराधनालया रा मुखिया गुस्सा करी किन्हें बोल्दा लग्या, कि छेह ध्याड़े ऐ, जिन्हा मन्झ काम करणा चाहिए, इधी कठे तिन्हा ध्याड़े मन्झ ई आई किन्हें ठीक हुई जाऊआ; पर सब्ता रे ध्याड़े नी l
\v 15 ये सुणी किन्हें प्रभुए जबाब दितेया; हे कपटियो, क्या सब्ता रे ध्याड़े तुस्सा मंझा ले हर एक आपणे बैल या गधे जो बाड़े ले खोल्ही किन्हें पाणी पियांदे नी लई जांदा?
\v 16 होर क्या ये ठीक नी था, कि ये ज्नाने जो इब्राहीमा री बेटी ई जेस्सा जो सैताने ठारा साला ले बान्ही रक्खिरा था, ये सब्ता रे ध्याड़े एस बंधना ले छुड़ाई जांदी?
\v 17 जेबे तिने ये गल्ला बोली, ता तेसरे सब वरोधी बेज्जत हुई गए, होर सारी भीड़ तिन्हा महिमा रे कामा ले जो से करहा था, खुस हुई l
\s राई रे दाणे रा दृष्टांत
\p
\v 18 फेरी तिने बोल्या, परमेसरा रा राज केस साहीं आं? होर मैं तेसरी तुलना केस किन्हें करूं?
\v 19 से राई रे एक दाणे रे बराबर आ, जेस जो केसी माहणुं ऐ लई किन्हें आपणे बगीचे मन्झ बाहया: होर से बढ़ी किन्हें बडा डाळ बणी गया; होर सर्गा रे छिड़ूऐ तेसरी डाळीया पर बसेरा कितेया l
\s खमीरा रा दृष्टांत
\p
\v 20 तिने दबारा बोल्या; हांऊ परमेसरा रे राजा री तुलना केस किन्हें करूं?
\v 21 से स्जेड़े साहीं आं, जेस जो केसी ज्नाने लई किन्हें तीन पसेरी आटे मन्झ मलाया, होर हुंदे-हुंदे सारा आटा सीजी गया l
\s संगड़ा द्वार
\p
\v 22 से नगर-नगर, होर गाँव-गाँव हुई किन्हें उपदेस देंदा हुआ यरुस्लेमा वखा जो जाया करहा था l
\v 23 होर केसीए तेस ले पुछेया; हे प्रभु, क्या उद्धार पाणे वाळे थोहड़े ऐ?
\v 24 तिने तिन्हा किन्हें बोल्या; संगड़े दरवाजे ले भीतर जाणे री कोसिस करा, क्यूंकि हांऊ तुस्सा किन्हें बोल्हा, कि बौहत ऐहड़े हुणे जिन्हां जे भीतर जाणा चाहणा, पर नी जाई पाणा l
\v 25 जेबे घरा रा मालक उठी किन्हें दरवाजा बंद करी चुके, होर तुस्से बाहर खड़ी किन्हें दरवाजे खटखटान्दे लगो, हे प्रभु आस्सा रे कठे दरवाजा खोल्ही दे, होर से जबाब दे कि हांऊ तुस्सा जो नी जाणदा, तुस्से केथी ले आईरे?
\v 26 तेबे तुस्सा बोल्दे लगणा, कि आस्से तेरे साम्हणें खाधेया पितेया होर तुस्से आस्सा रे कठे बजारा मन्झ उपदेस दितेया l
\v 27 पर तेस बोलणा, हांऊ तुस्सा किन्हें बोल्हा, हांऊ नी जाणदा तुस्से केथी ले आईरे? हे कुकर्मियो! तुस्से सभ मेरे वाले ले दूर हुई जाओ l
\v 28 तेथी रोणा होर दान्द पीसणा हूणां: जेबे तुस्से इब्राहीमा होर इसहाका होर याकुबा होर सब नबिया जो परमेसरा रे राजा मन्झ ब्ठयाळे, होर आपणे आपा जो बाहर काहडदे हुए देखणा l
\v 29 होर पूर्व होर पश्चिम; उत्तर होर दक्षिणा ले लोका आई किन्हें परमेसरा रे राजा रे दावता मन्झ भागीदार हूणां l
\v 30 होर देखा, जितने पिछले ऐ स्यों पैहल्के हुणे, होर जितने पैहल्के ऐ, स्यों पिछले हुणे l
\s हेरोदेसा री दुस्मणी
\p
\v 31 तेस टैम कितने फरिसिये आई किन्हें तेस किन्हें बोल्या, एथी ले निकळी किन्हें चली जा; क्यूंकि हेरोदेस तुजो मारी देणा चाहां l
\v 32 तिने तिन्हा किन्हें बोल्या; जाई किन्हें तेस्सा लोमड़ी किन्हें बोली दे, कि देख हांऊ आज होर काला दुष्टात्मा जो काढ़ा होर ब्मारा  जो ठीक करहा होर त्रीजे ध्याड़े मां काम पूरा करणा l
\v 33 तेबे भी मुंजो आज होर काला होर परसी चलना जरुरी आ, क्यूंकि ये नी हुई सक्दा कि कोई नबी यरुस्लेमा ले बाहर मारेया जाए l
\s यरुस्लेमा रे कठे रोणा
\p
\v 34 हे यरुस्लेम! हे यरुस्लेम! तू जो नबिया जो मारी देहां, होर जो तेरे वाले भेजे गऐ तिन्हा जो पात्थर मारहा ऐ; कितनी बारे मैं ये चाहेया, कि जिहां कुकड़ी आपणे बच्चेया जो आपणे फांखा हेठ कठा करहा ई, तिहां ईं हांऊ भी तेरे बच्चेया जो कठा करूं, पर तैं नी चाहेया l
\v 35 देखा, तुस्सा रा घर तुस्सा रे कठे उजाड़ छाडी देआ करहा, होर हांऊ तुस्सा किन्हें बोल्हा; जेबे तक तुस्से नी बोल्घे, कि भागा वाळा आ से, जो प्रभु रे नांऊआंं ले आंहूँआं, तेबे तक तुस्सा हांऊ फेरी कधी नी देखणा l
\c 14
\s यीसू रे घरा मन्झ यीसू
\p
\v 1 फेरी से सब्ता रे ध्याड़े फरिसिया रे मुखिया मंझा ले केसी रे घरा मन्झ रोटी खांदे गया: होर तिन्हारी तेस पर नज़र थी l
\v 2 होर देखा, एक माहणुं तेसरे साम्हणें था, जेस जो जलंधरा री बमारी थी l
\v 3 एता पर यीसूए व्यवस्थापका होर फरिसिया किन्हें बोल्या; क्या सब्ता रे ध्याड़े खरा करणा ठीक आ, कि नंई? पर स्यों चुपचाप रैहे l
\v 4 तेबे तिने तेस जो हाथ ल्गाई किन्हें ठीक कितेया, होर जाणे दितेया l
\v 5 होर तिन्हा किन्हें बोल्या; कि तुस्सा मंझा ले ऐहड़ा कुणहांं, जेसरा गधा या बैल कुँए मन्झ पई जाए होर से सब्ता रे ध्याड़े तेस जो बाहर ना काढे?
\v 6 स्यों इन्हा गल्ला रा कुछ जबाब नी देई सके l
\s नम्रता होर मेहमान बाजी
\p
\v 7 जेबे तिने देख्या, कि मैहमान ख़ास-ख़ास जगहा किधियो छांटहा ऐ ता दृष्टान्त देई किन्हें तिन्हा किन्हें बोल्या l
\v 8 जेबे कोई तुजो ब्याहा मन्झ सादे, ता ख़ास जगहा मन्झ नी बैठणा, केथी ऐहड़ा नी हो, कि तिने तुध ले भी केसी बडे जो सादा दितिरा हो l
\v 9 होर जिने तुजो होर तेस जो दुंहींं जो सादा दितिरा आ: आई किन्हें तेरे किन्हें बोले, कि एस जो जगहा दे, होर तेबे मुंजो बेजत हुई किन्हें सभी ले नीची जगहा मन्झ बैठणा पऊणा l
\v 10 पर जेबे तू सादेया जाए, ता सभी ले छोटी जगहा बैठ्या, कि जेबे, जिने जे मुंजो सादा दितिरा से आए, ता तेरे किन्हें बोले कि हे दोस्त, आगे आई किन्हें बैठी जा; तेबे तेरे साउगी बैठणे वाळे रे साम्हणें तेरी जै-जै कार हूणीं l
\v 11 होर जो कोई आपणे आपा जो बडा बणाहंगा, से छोटा कितेया जाणा; होर जो कोई आपणे आपा जो छोटा बणाहंगा, से बडा कितेया जाणा l
\p
\v 12 तेबे तिने आपणे सादणे वाळे किन्हें बोल्या, जेबे तू ध्याड़ी रा या रात की दावत त्यार करे, ता आपणे दोस्ता या भाईया या टब्बरा या अमीर पड़ोसीया जो नी साद, केथी ऐहड़ा नी हो, कि स्यों भी तुजो सादा दे, होर तेरा प्रतिफल पूरा हुई जाए l
\v 13 पर जेबे तू दावत करे, ता कंगाल, टुंडे, लंगड़े, होर काणेया जो साद l
\v 14 तेबे तुध भागा वाळा हूणां, क्यूंकि तिन्हा वाले बदले मन्झ तुजो देणे रे कठे कुछ नी आ, पर एता रा प्रतिफल तुजो धर्मी लोका रे जी उठणे पर दितेया जाणा l
\s बड़ी दावता रा दृष्टांत
\p
\v 15 तेस साउगी खाणा खाणे वाळे मंझा ले एकिए ये गल्ला सुणी किन्हें तेस किन्हें बोल्या, भागा वाळा आ से, जेस जे परमेसरा रे राजा मन्झ रोटी खाणी l
\v 16 तिने तेस किन्हें बोल्या: केसी माहणुं ए बडी दावत दिती होर तिने बौहत सारे लोक सादे l
\v 17 जेबे खाणा त्यार हुई गया, ता तिने आपणे दासा रे हाथा ले मैहमाना जो संदेसा भेज्या, कि आऊआ; एबे खाणा त्यार आ l
\v 18 पर स्यों सब माफी मांगदे लगे, पैहले वाळे तेस किन्हें बोल्या, मैं एक खेत मुले लईरा; होर जरुरी आ कि तेस जो देखी आंऊ: हांऊ तेरे किन्हें अरज करहा, मुंजो माफ करी दे l
\v 19 दूजे बोल्या, मैं पांज जोड़ी बैल मुले लईरे: होर तिन्हा जो परखणे रे कठे जाया करहा: हांऊ तेरे किन्हें अरज करहा, मुंजो माफ करी दे l
\p
\v 20 एकी होरिये बोल्या; मैं ब्याह करी लईरा, इधी कठे हांऊ नी आई सक्दा
\v 21 तिने दासे आई किन्हें आपणे मालका जो ये गल्ला सुणाई दिती, तेबे घरा रे मालके गुस्से मन्झ आई किन्हें आपणे दासा किन्हें बोल्या, नगरा रे बजारा होर गलिया मन्झ झटपट जाई किन्हें कंगाल, टुंडे, लंगड़े होर काणेया जो एथी लई आऊआ l
\v 22 सेवके दबारा बोल्या; हे स्वामी, जेहड़ा तैं बोल्या था, तेहड़ा ई आस्से करी दितेया; पर हली भी जगहा बाकि ई l
\v 23 मालके दासा किन्हें बोल्या, सड़का पर होर बाड़े वखा जाई किन्हें लोका जो जबरदस्ती लई आऊआ ताकि मेरा घर भहरी जाए l
\v 24 क्यूंकि हांऊ तुस्सा किन्हें बोल्हा, कि जो सादीरे थे तिन्हा मंझा ले एकीया भी मेरी दावता जो नी चखणा l
\s चेले बणने री कीमत
\p
\v 25 होर जेबे बडी भीड़ तेस साउगी जाया करहा ई थी, ता तिने पीछे मुड़ी किन्हें तिन्हा किन्हें बोल्या l
\v 26 अगर कोई मेरे वाले आए, होर आपणे बाबा होर माऊआ होर लाड़ी होर बाल बच्चे होर भाई होर बैहण बल्कि आपणे प्राणा जो भी प्यारा जाणे, ता से मेरा चेला नी हुई सक्दा l
\v 27 होर जो कोई आपणे क्रूस नी चके, होर मेरे पीछे नी आए; से भी मेरा चेला नी हुई सक्दा l
\v 28 तुस्सा मंझा ले कुणहांं जो गढ़ बणाणा चाहां, होर पैहले बैठी किन्हें हिसाब कताब ना जोड़ी ले, कि तेस जो पूरा करने री बिसात मेरे वाले हाई कि नी?
\v 29 केथी ऐहड़ा नी हो, कि जेबे नींव त्यार करी किन्हें तेता जो पूरा नी करी सके, ता सब देखणे वाळे ये बोली किन्हें मजाक उड़ान्दे लगे l
\v 30 कि ये माहणुं बणान्दा ता लगी गया, पर त्यार नी करी सक्या l
\v 31 या कुण ऐहड़ा राजा आ, कि दूजे राजे किन्हें लड़ाई करदे जाहां, होर पैहले बैठी किन्हें सोच विचार ना करी ले कि आपणे दस हजार स्पाही साउगी क्या से बीह हज़ार स्पाही वाळे आपणे वरोधी रा साम्हणा करी सक्हा कि नी?
\v 32 अगर तेस मन्झ सामर्थ नी हुंगी ता तेसरा वरोधी हली रस्ते मन्झ ई हूणां तेबे तेस आपणा दूत भेजी किन्हें मेल मलाप करणा चाहणा l
\v 33 एस तरीके ले तुस्सा मंझा ले जो कोई आपणा सभ कुछ छाडी नी दे, ता से मेरा चेला नी हुई सक्दा l
\s बे सुआद लूण
\p
\v 34 लूण ता खरा आ, पर अगर लूणा रा सुआद बिगड़ी जाए, ता से केस चीजा किन्हें स्वादिष्ट बणाया जाणा l 31 तिने तिन्हा किन्हें बोल्या, कि जेबे स्यों मूसा होर नबी री नी सुणदे, ता अगर मरीरे मंझा ले कोई भी जी उठे तेबे भी तिन्हा तेसरी नी सुणनी l
\v 35 से ना ता ज्मीना रे होर ना ता खादा रे काम आऊणा: तेता जो लोक बाहर सट्टी देहां ऐं: जेसरे सुणने रे कान हो से सुणी ले l
\c 15
\s गुआही री भेडा रा दृष्टांत
\p
\v 1 सब चुंगी लैणे वाळे होर पापी तेस वाले आहूँआंं ऐं थे ताकि तेस री सुणे l
\v 2 होर फरीसी होर सास्त्री कुड़कुड़ाई किन्हें बोल्दे लगे, कि ये ता पापिया साउगी मिल्हा होर तिन्हा साउगी खाहां भी आ l
\v 3 तेबे तिने तिन्हा किन्हें ये दृष्टान्त बोल्या l
\v 4 तुस्सा मंझा ले कुण ऐहड़ा हूणां जेसरी जे सौ भेडा हो, होर तिन्हा मंझा ले एक गुआही जाए ता नीड़ीनुएं भेडा जो जंगला मन्झ छाडी किन्हें, तेस्सा गुआही री भेडा जो तेबे तक टोळहा जेबे तक से मिली नी जाए l
\v 5 होर जेबे मिली जाहीं, तेबे से बड़ी खुसी किन्हें तेस्सा भेडा जो खऊऐ पर चकी किन्हें ल्याहूँआं l
\v 6 होर घरा मन्झ आई किन्हें दोस्ता होर पड़ोसीया जो कठे करी किन्हें बोल्हा, मेरे साउगी खुसी मनाऊवा, क्यूंकि मेरी गुआही री भेड मिली गई री l
\v 7 हांऊ तुस्सा किन्हें बोल्हा, कि ठीक इहां से एक मन फिराणे वाळे पापी रे बारे मन्झ भी स्वर्गा मन्झ इतनी ई खुसी हूणीं, जितनी कि तिन्हा नीड़ीनुएं ऐहड़े धर्मिया रे बारे मन्झ नी हुन्दी, जिन्हा जो मन फिराणे री जरुरत नी हुन्दी l
\s गुआही रे सिक्के रा दृष्टांत
\p
\v 8 या कुण ऐहड़ी ज्नाने हूणीं, जेस वाले जे दस सिक्के हो, होर तिन्हा मंझा ले एक गुआही जाए; ता से दीया भ्खाई  किन्हें होर घरा जो झाड़ी बुहारी किन्हें जेबे तक मिली नी जाए, बड़ी मैहनत करी किन्हें तेस जो टोळहा ई l
\v 9 होर जेबे मिली जाहां, ता से आपणी सहेलिया होर पड़ोसीया जो कठे करी किन्हें बोल्हा ई, मेरे साउगी खुसी मनाऊवा, क्यूंकि मेरी गुआही रा सिक्का मिली गईरा l
\v 10 हांऊ तुस्सा किन्हें बोल्हा; कि ठीक इहां ई से एक मन फिराणे वाळे पापी रे बारे मन्झ परमेसरा रे स्वर्गदूता रे साम्हणें खुसी हुहां ईं l
\s गुआही रे पुत्रा रा दृष्टान्त
\p
\v 11 फेरी तिने बोल्या, केसी माहणुं रे दो म्हठे थे l
\v 12 तिन्हा मंझा ले छोटे म्हठे, बाबा किन्हें बोल्या कि हे बापू जायदादा मन्झा ले जो मेरा हिस्सा आ, से मुंजो देई दे! होर तिने बाबे तिन्हा दुंही म्हठे जो आपणी जायदाद बांडी दिती l
\v 13 होर हल्ली बौहत ध्याड़े नी हुए थे कि छोटे म्हठा सभ कुछ कठा करी किन्हें एक दूर देसा जो चली गया होर तेथी तिने बुरे कामा मन्झ आपणी सारी जायदाद खर्च करी दिती l
\v 14 जेबे से सभ कुछ खर्च करी बैठ्या, ता तेस देसा मन्झ बड़ा भारी अकाल पया, होर से कंगाल हुई गया l
\v 15 होर से तेस देसा रे रैहणे वाळे एक आदमी वाले मजदूरी करदा लग्या: तिने से आपणे खेता मन्झ सुअर चरांदे भेजी दितेया l
\v 16 होर से चाहां था, कि जो फळीया सुअर खाहें थे तिन्हा किन्हें से भी आपणा पेट भरे; होर तेस जो कोई कुछ नी देंदा था l
\v 17 जेबे से आपणे आपा मन्झ आया, तेबे से बोल्दा लग्या, कि मेरे बाबा रे कितने मजदूर ऐ, जिन्हा जो भर पेट खाणा मिल्हा, होर हांऊ एथी भूखा मरेया करहा l
\v 18 मां एभे उठी किन्हें आपणे बाबा वाले जाणा होर तेस किन्हें बोळणा कि बापू जी मैं स्वर्गा रे व्रोधा मन्झ होर तेरी नजरा मन्झ पाप कितिरा l
\v 19 एबे हांऊ एस लायक नी रैहया कि तेरा म्हठा कैहलाऊं, तू मुंजो आपणे एक मजदूरा मंझा ले एकी साहीं जाणी किन्हें मजदूरी पर रखी ले l
\p
\v 20 तेबे से उठी किन्हें आपणे बाबा वाले चली गया: से हल्ली दूर ई था, कि तेसरे बाबे से देखी लया होर तरसा किन्हें भहरी गया होर दोड़ी किन्हें तिने से गले लगाया, होर बौहत प्यार कितेया l
\v 21 तिने म्हठे आपणे बाबा किन्हें बोल्या; बापू जी, मैं स्वर्गा रे व्रोधा मन्झ होर तेरी नजरा मन्झ पाप कितिरा, होर एबे हांऊ एस लायक नी रैहया कि तेरा म्हठा कैहलाऊं l
\v 22 पर बाबे आपणे दासा किन्हें बोल्या; झटपट खरे ले खरा कपड़े काढ़ी किन्हें तेस जो पैहनाऊवा, होर तेसरे हाथा मन्झ गुठी, होर पैरा मन्झ जूते पैहनाऊआ l
\v 23 होर पाळी रा जानवर ल्याई  किन्हें काटा ताकि आस्से खाईए होर खुसी मनाई ऐ l
\v 24 क्यूंकि मेरा ये म्हठा मरी गईरा था, से जीऊन्दा हुई गया: जो गुआही गईरा था, एभे से मिली गया; होर स्यों खुसी मणान्दे लगे l
\p
\v 25 पर तेसरा बडा म्हठा खेता मन्झ था: होर जेबे से घरा रे नेडे पुज्जेया, ता तिने गाणे बजाणे होर नाचणे री अवाज सुणी l
\v 26 होर तिने एक दासा जो सादी किन्हें पुछेया; ये क्या हुएया करहा?
\v 27 तिने तेस किन्हें बोल्या, तेरा भाई आईरा, होर तेरे बाबे पाळीरा जानवर काटिरा, इधी कठे कि से भला चंगा वाप्स मिली गया l
\v 28 ये सुणी किन्हें से गुस्से किन्हें भहरी गया, होर अन्दर नी गया: पर तेसरा बाब बाहर आई किन्हें तेस जो मणान्दा लग्या l
\v 29 तिने आपणे बाबा जो जबाब दितेया, कि देख; हांऊ इतने साला ले तेरी सेऊआ करेया करहा, होर कधी भी तेरा हुकम नी टाळेया, तेबे बी तैं मुंजो कधी एक बकरी रा बच्चा नी दितेया, कि हांऊ आपणे दोस्ता किन्हें खुसी मणान्दा l
\v 30 पर जेबे तेरा ये म्हठा आया, जिने जे तेरी जायदाद वेस्यावृति  मन्झ उड़ाई दिती, ता तैं तेसरे कठे पाळीरा जानवर काटेया l
\p
\v 31 तिने तेस किन्हें बोल्या; बेटा, तू ता हमेसा मेरे साउगी रैंहयां; होर जो कुछ मेरा आ से सभ कुछ तेरा ई आ l
\v 32 पर एभे खुसी मनाणी होर मगन हूणां चाहिए क्यूंकि ये तेरा भाई मरी गईरा था, ये दबारा जीऊन्दा हुई गया; गुआही गईरा था, पर एभे मिली गया l
\c 16
\s च्लाक भंडारी
\p
\v 1 फेरी तिने चेले किन्हें भी बोल्या; केसी धनवाना रा एक भंडारी था, होर लोके तेसरे साम्हणें तेस पर ये दोस लगाया कि ये तेरी सारी जायदाद उड़ाया करहा l
\v 2 इधी कठे तिने तेस जो सादी किन्हें बोल्या, ये क्या आ जो हांऊ तेरे बारे मन्झ सुणेया करहा? आपणे भंडारीपना रा लेखा जोखा दे; क्यूंकि तू आगे जो भंडारी नी रही सक्दा l
\v 3 तेबे भंडारी सोचदा लग्या, कि एबे हांऊ क्या करूं? क्यूंकि मेरा मालक एबे भंडारी रा काम मेरे ले छुटेया करहा: माटा ता मेरे ले नी खहणना: होर भीख मांगणे ले मुंजो सर्म आहूँआं ईं l
\v 4 मैं समझी गया, कि मुंजो क्या करणा चहिए: ताकि जेबे हांऊ भंडारी रे कामा ले हटीई दितेया जांऊ, ता लोका आपणे घरा मन्झ मेरा स्वागत करणा l
\v 5 होर तिने आपणे मालका रे कर्जदारा मंझा ले एकी जो सादी किन्हें पैहले कर्जदारा ले पुछेया, कि तेरे पर मेरे मालका रा कितना कर्जा आ?
\v 6 तिने बोल्या, सौ मण तेल; तेबे तिने तेस किन्हें बोल्या, कि आपणा खाता ले होर बैठी किन्हें झटपट पन्ज्याह लिख l
\v 7 फेरी दूजे कर्जदारा ले पुछेया; तेरे पर कितना कर्जा आ? तिने बोल्या, सौ मण कणक; तेबे तिने तेस किन्हें बोल्या; आपणा खाता ले होर अस्सी लिखी दे l
\p
\v 8 मालके तेस पापी भंडारी री बड़ाई किती, कि तिने चतुराई किन्हें काम कितेया; क्यूंकि एस संसारा रे लोक आपणे टैमा रे लोका ले रीति व्यवहारा मन्झ, ज्योति रे लोका ले ज्यादा चतर ऐ l
\v 9 होर हांऊ तुस्सा किन्हें बोल्हा, कि सांसारिक दौळता किन्हें आपणे कठे दोस्त बणाई लऊआ; क्यूंकि जेबेधन दौलत खत्म हुई जाणी, तिन्हा अनंत निवासा मन्झ तुस्सा रे स्वागत करणा l
\v 10 जो थोहड़े ले थोहड़ी गल्ला मन्झ सच्चा आ, से बौहता मन्झ भी सच्चा आ, होर जो थोहड़े ले थोहड़ी गल्ला मन्झ बईमान आ, से बौहता मंझा भी बईमान आ l
\v 11 इधी कठे जेबे तुस्से सांसारिक धन दौलता रे कठे भरोसे रे लायक नी रैहे ता सच्ची दौलता रे बारे मन्झ तुस्सा पर केस भरोसा करणा?
\v 12 होर अगर तुस्से पराये रे धन दौलता मन्झ भरोसे रे लायक नी रैहे, ता जो तुस्सा रा आ, से तुस्सा जो केस देणा l
\p
\v 13 कोई दास दो मालका री सेऊआ नी करी सक्दा: क्यूंकि तेस एकी किन्हें बैर होर दूजे किन्हें प्यार रखणा; या एकी किन्हें मिली के रैहणां होर दूजे जो तिरस्कार करणा: तुस्से परमेसरा होर धन दौलता री सेऊआ एक साथ नी करी सकदे l
\s यीसू रे कुछ उपदेस
\p
\v 14 फरीसी जो लोभी थे, ये सभ गल्ला सुणी किन्हें तेसरा मजाक उड़ान्दे लगे l
\v 15 तिने तिन्हा किन्हें बोल्या; तुस्से ता माहणुं रे साम्हणें आपणे आपा जो धर्मी बणाहें: पर परमेसर तुस्सा रे मना जो जाणहांं, क्यूंकि जो चीज माहणुं री नजरा मन्झ बडी ई, से परमेसरा री नजरा मन्झ बुरी ई l
\v 16 यहुन्ना रे टैमा तक ता व्यवस्था होर नबीया रा प्रचार हुआ, तेता ले बाद परमेसरा रे राजा रा सुसमाचार सुणाया करहा ऐ, होर हर कोई तेता मन्झ बौहत तेजी किन्हें प्रवेस हुएया करहा l
\v 17 पर व्यवस्था रा एक-एक बिंदु मिटणे रे बजाय सर्गा होर धरती रा टळी जाणा असान आ l
\v 18 जो कोई आपणी लाड़ी जो छाडी किन्हें दूजी किन्हें ब्याह करहा, से ब्यभिचार करहा, होर जो कोई ऐहड़ी छाडी गई री ज्नाने किन्हें ब्याह करहा, से भी ब्यभिचार करहा l
\s धनी माहणुं होर गरीब लाजर
\p
\v 19 एक धनवान माहणुं था जो बैंजणी कपड़े होर मलमला रे कपड़े पैहना था, होर हर रोज सुख - विलासा होर धूम धामा किन्हें रैंहयां था l
\v 20 होर लाजर नांऊआंं रे एक कंगाला जो जेसरा जे सारा सरीर जख्मा किन्हें भहरी रा हुहां था तेसरे दरवाजे वाले छाडी देहां ऐ थे l
\v 21 होर से चाहां था, कि धनवाना री मेजा प्र्याहले री जूठना किन्हें आपणा पेट भरे; बल्कि कुत्ते भी आई किन्हें तेसरे जख्मा जो चाटहा ऐ थे l
\v 22 होर ऐहड़ा हुएया कि से कंगाल मरी गया, होर स्वर्गदूते तेस जो लई किन्हें इब्राहीमा रे फाहले मन्झ पौहंचाया; होर से धनवान भी मरी गया, होर गाड़ेया गया l
\v 23 होर अधोलोका मन्झ तिने तड़फदे हुए जेबे आपणी हाखिया चकी, ता तिने दूरा ले अब्राहमा री गोदा मन्झ लाजर देख्या l
\v 24 होर तिने चिल्लाई किन्हें बोल्या, हे पिता अब्राहम, मेरे पर दया करी किन्हें लाजरा जो भेजी दे, ताकि से आपणी गुठी रा सिरा पाणी मन्झ डुबोई किन्हें मेरी जीभा जो ठंडा करी दे, क्यूंकि हांऊ एस आगा मन्झ तड़फेया करहा l
\p
\v 25 पर इब्राहमे बोल्या; हे बेटे याद कर, कि तैं आपणे जिंदगी मन्झ खरी चीजा लई चुकिरा, होर तिहां ई लाजर बुरी चीजा: पर एभे से एथी सांति पाया करहा, होर तू तड़पेया करहा l
\v 26 होर इन्हा सभ गल्ला जो छाडी किन्हें आस्सा रे होर तुस्सा रे बीचा मन्झ एक भारी गढ़हा ठैहराईरा कि जो एथी ले तेस पार तुस्सा वाले जाणा चाहे, स्यों ना जाई सके, होर ना कोई तेथी ले एस पार आस्सा वाले आई सके l
\v 27 तिने बोल्या; ता हे पिता हांऊ तुध किन्हें अरज करहा, कि तू तेस जो मेरे पिता रे घरा भेजी दे l
\v 28 क्यूंकि मेरे पांज भाई ऐ, से तिन्हा रे साम्हणें इन्हा गल्ला री ग्वाही दे, ऐहड़ा नी हो कि स्यों भी एस पीड़ा री जगहा मन्झ आए l
\p
\v 29 इब्राहीमे तेस किन्हें बोल्या, तिन्हा वाले ता मूसा होर नबी री कताबा ई, स्यों तिन्हारी सुणे l
\v 30 तिने बोल्या; नंई, हे पिता इब्राहीम; पर अगर कोई मरीरे मंझा ले तिन्हा वाले जाए, ता तिन्हा मन फिराणा l
\v 31 तिने तिन्हा किन्हें बोल्या, कि जेबे स्यों मूसा होर नबी री नी सुणदे, ता अगर मरीरे मंझा ले कोई भी जी उठे तेबे भी तिन्हा तेसरी नी सुणनी l
\c 17
\s ठोकरा री वजहा बणना
\p
\v 1 फेरी तिने आपणे चेले किन्हें बोल्या; ये हुई नी सक्दा कि ठोकर नी लगे, पर हाय, तेस आदमी पर जेसरे कारण जे स्यों आंऊआ ई l
\v 2 जो इन्हा छोटी मंझा ले केसी एकी जो ठोकर खुआहां, तेसरे कठे ये खरा हुंदा, कि चक्की रा पाट तेसरे गळा मन्झ लटकाया जांदा, होर तेस जो द्रयाऊआ मन्झ सटी दितेया जांदा l
\v 3 सावधान रहुआ; अगर तेरा भाई पाप करे ता तेस जो समझा, होर अगर से पछताए ता तेस जो माफ करी दे l
\v 4 अगर पूरे ध्याड़े से सात बार तेरे खलाफ पाप करे, होर सात बारी तेरे वाले आई किन्हें आई किन्हें बोले, कि हांऊ पछताया करहा ता तेस जो माफ करी देया l
\s विस्वास
\p
\v 5 तेबे प्रेरिते प्रभु किन्हें बोल्या, आस्सा रा विस्वास बढ़ाऊआ l
\v 6 प्रभुए बोल्या; कि अगर तुस्सा जो राई रे दाणे रे बराबर भी विस्वास आ, ता तुस्से एस तुता* रे डाळा किन्हें बोल्दे कि जड़ा ले पठी किन्हें द्रयाऊआ मन्झ लगी जा, ता तेस तुस्सा री गल मनी लैणी थी l
\s एक दासा रा फर्ज
\p
\v 7 पर तुस्सा मन्झा ले ऐहड़ा कुणहांं, जेसरा दास हळ च्लाहां, या भेडा चराहां, होर जेबे से डोहरीया ले आंऊआ, ता तेस किन्हें बोले झटपट आई किन्हें खाणा खांदे बैठी जा l
\v 8 होर ये नी बोले, कि मेरा खाणा त्यार कर: होर जेबे तक हांऊ खाणा खांऊ तेबे तक कमर बान्ही किन्हें मेरी सेऊआ कर; एता ले बाद तू भी खाई पी लैणा l
\v 9 क्या से तेस दासा रा धन्याबाद करहा, क्यूंकि तिने स्यों चीजा किती जिन्हा रा हुकम तेस जो दितिरा था l
\v 10 इहां ई तुस्से भी, जेबे तिन्हा सभ कामा जो करी बैठघे जिन्हा रा जे हुकम तुस्सा जो दितिरा था, ता बोलणा, कि आस्से निकम्मे दास ऐ; कि जेहड़ा आस्सा जो करणा चाहिए था तेहड़ा ई कितेया l
\s दस कोढ़िया री चंगाई
\p
\v 11 होर ऐहड़ा हुआ किसे यरुस्लेमा जो जांदे वक्त सामरिया होर गलीला मँझा ले हुई किन्हे जाया करहा था l
\v 12 होर केसी गाऊंआं मंझ जांदे वक्त तेसजो दस कोढ़ी मिले l
\v 13 होर तिन्हें दूर खड़ी किन्हे, जोरा-जोरा किन्हे बोल्या,हे यीसु,हे स्वामी, आस्सा पर दया करा l
\v 14 तिने तिन्हा जो देखी किन्हे बोल्या, जाऊआ; होर आपणे आपा जो याजका जो दस; होर जांदे-जांदे स्यों सुद्ध हुई गए l
\v 15 तेबे तिन्हा मंझा ले एकीए ये देखी किन्हे कि हांऊ ठीक हुई गया,जोरा-जोरा किन्हे परमेसरा री जै-जै कार करदा हुआ वाप्स आया l
\v 16 होर से मुंहा रे भारे तेसरे पैरा पई किन्हे, तेसरा धन्यबाद करदा लग्या; होर से सामरी था l
\v 17 एता पर यीसुए बोल्या, क्या दसा रे दस सुद्ध नी हुए ता फेरी स्यों नौ केथी ए?
\v 18 क्या एस परदेसी जो छाडी किन्हे होर कोई नी निकल्या, जो परमेसरा री जै-जै कार करदा?
\v 19 तेबे तिने तेस किन्हे बोल्या; उठी किन्हे चली जा; तेरे विस्वासे तू ठीक कितेया l
\s परमेसरा रे राज्या रा आगमन
\p
\v 20 जेबे फरीसिए तेस ले पुछेया, कि परमेसरा रा राज कधी आऊणा? ता तिने तेस जो जबाब दितेया, कि परमेसरा रा राज प्रगट रूपा ले नी आउंदा l
\v 21 होर लोका ये नी बोलणा, कि देखा, एथीआ, या तेथी आ, क्यूंकि देखा, परमेसरा रा राज तुस्सा मंझ आ l
\v 22 होर तिने चेले किन्हे बोल्या; स्यों ध्याड़े आऊणे, जिन्हा मंझ तुस्सा माहणुं रे पुत्रा रे ध्याड़े मंझा ले एकी जो देखणा चाहणा,होर तुस्सा ये नी देखी पाणा l
\v 23 लोका तुस्सा किन्हे बोलणा, देखा, तेथीआ, या देखा एथीआ; पर तुस्से चली देखा जांदे होर ना तिन्हारे पीछे हुई जाए l
\v 24 क्यूंकि जिहां बिजली सर्गा रे एक तरफा ले चमकी किन्हे सर्गा रे दुजी तरफा जो चमका ई, तिहां ईं माहणुं रे पुत्रा भी आपणे ध्याड़े मंझ प्रगट हूणां l
\v 25 पर पैहले जरूरी आ, किसे बौहत दु:ख उठाए, होर एस जमाने रे लोका तेसरा तिरस्कार करणा l
\v 26 जेहड़ा नूह रे टैमा मंझ था, तेहड़ा ई माहणुं रे पुत्रा रे ध्याड़े मंझ भी हूणां l
\v 27 जेस ध्याड़े तक नूह जहाजा पर नी चढ़ेया, तेस ध्याड़े तक लोक खांदे पींदे रैहे, होर तिन्हा मंझ ब्याह सादी हुन्दे रैहे; तेबे जल प्रलय आया होर तिन्हा सभीरा नास करी दितेया l
\v 28 होर जेहड़ा लूता रे टैमा मंझ हुएया था, कि लोक खांदे पींदे लेण देण करदे, डाळ लगान्दे होर घर बणान्दे रैहे l
\v 29 पर जेस ध्याड़े लूत स्दोमा ले नीक्ल्या, तेस ध्याड़े आग होर गन्धक सर्गा ले बरसी होर सभ कुछ नास करी दितेया l
\v 30 माहणुं रे पुत्रा रे प्रगट हुणे रे टैमा भी ऐहड़ा ई हूणां l
\p
\v 31 तेस ध्याड़े जो कोठे पर हो; होर तेसरा समान घरा मंझहो, से तेसजो लैणे रे कठे हेठ नी आए, होर तिहां ई जो डोहरीया मंझ हो स्यों वाप्स पीछे नी हटे l
\v 32 लूता री लाड़ी जो याद रखा l
\v 33 जो कोई आपणा प्राण बचाणा चाहंगा तेस से गुआई देणा, होर जो कोई तेस जो गुआई दे तेस से बचाई लैणा l
\v 34 हांऊ तुस्सा किन्हे बोल्हा, तेस राती एक मांजे प्र्याहले दो माहणुं हुणे, एक लई जाणा होर दूजा छाडी दितेया जाणा l
\v 35 दो ज्नाने साउगी-साउगी चकी पिस्णी, एक लई जाणी, होर दुजी छाडी दिती जाणी l
\v 36 दो जण डोहरीया मंझ हुणे एक लई जाणा दूजा छाडी दितेया जाणा l
\v 37 ये सुणी किन्हे तिन्हें तेसले पुछेया, हे प्रभु ये केथी हूणीं? तिने तिन्हा किन्हे बोल्या, जेथी ल्हास ई, तेथी गिद्ध कठे हुणे l
\c 18
\s पापी न्यायी होर विधवा रा दृष्टांत
\p
\v 1 फेरि तिने एतारे बारे मंझ कि हमेसा प्रार्थना करणा होर हियाव नी छाडना चाहिए तिन्हा किन्हे ये दृष्टांत बोल्या l
\v 2 कि केसी नगरा मंझ एक न्यायी रैंहयांं था: जो ना परमेसरा ले डरहा था होर ना केसी माहणुं री परवाह करहा था l
\v 3 होर तेसनगरा मंझ एक विधवा भी रैंहयांं थी: जो तेस वाले आई किन्हे बोल्या करहा ई थी, कि मेरा न्याय कर होर मुंजों मेरे वरोधी ले बचा l
\v 4 से बौहत टैमा तक आनाकानी करदा रैहया पर बादा मंझ तिने मना मंझ सोची किन्हे बोल्या, हालांकि हांऊ ना ता परमेसरा ले डरहा, होर ना माहणुं री कुछ परवाह करहा l
\v 5 तेबे भी ये विधवा मुंजों परेसान करहा ई, ईधी कठे मां तेस्सा रा न्याय चुकाणा केथी ऐहड़ा नी हो कि घड़ी-घड़ी आई किन्हे बादा मंझ मेरी नाका मंझ दम करे l
\p
\v 6 प्रभुए बोल्या, सुणा, कि ये पापी न्यायी क्या बोल्हा?
\v 7 एता कठे क्या परमेसरा आपणे चुणीरे लोका रा न्याय नी चुकाणा, जो राती ध्याड़ी तेसरी दुहाई देहां ऐं; होर क्या तेस तिन्हारे बारे मंझदेर करणी?
\v 8 हांऊ तुस्सा किन्हे बोल्हा; तेस झटपट तिन्हारा न्याय चुकाणा; तेबे भी माहणुं रे पुत्रा जेबे आऊणा, ता क्या तेस धरती मंझ विस्वास पाणा?
\s फरीसी होर चुंगी लैणे वाळे रा दृष्टांत
\p
\v 9 फेरि यीसुए तिन्हा लोका रे कठे भी जो आपणे आपा जो खरा मन्हांं ऐं थे, होर केसी जोभी कुछ नी समझ्दे थे, ये दृष्टांत सुणाया l
\v 10 किदो माहणुं मंदरा मंझ प्रार्थना करने रे कठे गए; एक फरीसी था होर दूजा चुंगी लैणेवाळा l
\v 11 फरीसी खड़ा हुई किन्हें आपणे मना मन्झ इहां प्रार्थना करदा लग्या, कि हे परमेसर, हांऊ तेरा धन्याबाद करहा, कि हांऊ होरी माहणुं साहीं डाकू, ठग होर व्यभिचारी नी आ, होर ना एस चुंगी लैणे वाळे साहीं आ l
\v 12 हांऊ हप्ते मंझा ले दो बार उपवास करहा; हांऊ आपणी सभ कमाई रा दसुआं हिस्सा भी देहां l
\v 13 पर चुंगी लैणे वाळे दूर खड़ी किन्हें, स्वर्गा वखा हाखिया नी चकी, पर आपणी छाती पिटी-पिटी किन्हें बोल्या: हे परमेसर मुंजो पापी पर दया कर l
\v 14 हांऊ तुस्सा किन्हें बोल्हा, कि से दूजा नी; पर येही आदमी धर्मी हुई किन्हें घरा जो गया; क्यूंकि जो कोई आपणे आपा जो बडा बणाहंगा, से छोटा कितेया जाणा; होर जो आपणे आपा जो छोटा बणाहंगा, से बडा कितेया जाणा l
\s बालका जो आसिरवाद
\p
\v 15 फेरी लोक आपणे बच्चे जो भी तेस वाले ल्याऊन्दे लगे, कि से तिन्हा पर हाथ रखे; होर चेले तिन्हा जो झिड़कदे लगे l
\v 16 यीसुए बच्चे जो नेडे सादी किन्हें बोल्या, बच्चे जो मेरे वाले आऊणे देआ, होर तिन्हा जो नाह नी करा: क्यूंकि परमेसरा रा राज ऐहड़ा रा आ l
\v 17 हांऊ तुस्सा किन्हें सच-सच बोल्हा, कि जो कोई परमेसरा रे राजा जो बच्चे साहीं नी मनघा ता तेस तेता मन्झ कधी प्रवेस नी करी पाणा l
\s धनी माहणुं होर अनंत जिन्दगी
\p
\v 18 केसी मुखिए तेस ले पुछेया, हे अच्छे गुरु, अनंत जिंदगी रा अधिकारी हुणे रे कठे हांउ क्या करूँ?
\v 19 यीसुए तेस किन्हें बोल्या; तू मुंजो खरा किधियो बोल्हा? कोई खरा नी आ, सिर्फ एक, मतलब परमेसर l
\v 20 तू हुक्मा जो ता जाणहांं, की व्यभिचार नी करणा, झूठी गुआही नी देणी, आपणे बाबा होर माऊआ री इज्जत करणी l
\v 21 तिने बोल्या, हांउ ता इन्हा गल्ला जो बचपना ले ई मनदा अईरा l
\v 22 ये सुणी किन्हें यीसुए तेस किन्हें बोल्या, तुध मन्झ एबे भी एक गल्ला री कमी ई, आपणा सभ कुछ बेची किन्हें कंगाला जो बांडी दे; होर तुजो स्वर्गा मन्झ धन मिलणा, होर आई किन्हें मेरे पीछे चली पऊ l
\v 23 से ये सुणी किन्हें बौहत उदास हुएया, क्यूंकि से बौहत अमीर था l
\p
\v 24 यीसुए तेस जो देखी किन्हें बोल्या; अमीरा रा परमेसरा रे राजा मन्झ प्रवेस करणा केहड़ा कठण आ?
\v 25 परमेसरा रे राजा मन्झ अमीरा रे प्रवेस करणे ले ऊंटा रा सुई रे नाके मन्झा ले निकळना आसान आ l
\v 26 होर तिन्हें सुणने वाळे बोल्या, ता फेरी केस रा उद्धार हुई सक्हा ?
\v 27 तिने बोल्या; जो माहणुं ले नी हुई सक्दा, से परमेसरा ले हुई सक्हा l
\v 28 पतरसे बोल्या; देखा, आस्से ता घर बार छाडी किन्हें तेरे पीछे हुई गईरे l
\v 29 तिने तिन्हा किन्हें बोल्या; हांऊ तुस्सा किन्हें सच-सच बोल्हा, कि ऐहड़ा कोई नी आ जिने परमेसरा रे राजा रे कठे घर या लाड़ी या भाई या माऊ बाब या बाल बच्चे जो छाडी दितिरा हो l
\v 30 होर एस टैम कई गुणा ज्यादा नी मिलेया हो; होर परलोका मन्झ अनंत जिन्दगी l
\s आपणी मौता रे बारे मन्झ यीसू री त्रीजी भविस्यवाणी
\p
\v 31 फेरी तिने बारा चेले जो साउगी लई किन्हें तिन्हा किन्हें बोल्या; देखा, आस्से यरुस्लेमा जो जाहें, होर जितनी गल्ला माहणुं रे पुत्रा रे कठे नबीया रे ज्रीये लिखी गईरी स्यों सब पूरी हूणीं l
\v 32 क्यूंकि से गैर जातिया रे हाथा मन्झ सौम्पेया जाणा, होर स्यों तेसरा मजाक उड़ान्दे लगे; होर तेसरी बेज्जती करणी, होर तेस पर थुकणा l
\v 33 होर तेस जो कोड़े मारणे, होर जानी ले मारी देणा होर त्रीजे ध्याड़े तेस जीउंदे हुई जाणा l
\v 34 होर तिन्हें इन्हा गल्ला मंझा ले कोई गल नी समझी: होर ये गल तिन्हा मन्झ छुपी गई, होर जो बोल्या गईरा था से तिन्हा री समझा मंझ नी आया l
\s काणे भिखारी जो दृष्टिदान
\p
\v 35 जेबे से यरीहो रे नेडे पुजेया, ता एक काणा सड़का रे बाढ़े बैठी किन्हें भीख मान्गेया करहा था l
\v 36 होर से भीड़ा री चलणे री अवाज सुणी किन्हें पुछदा लग्या, ये क्या हुएया करहा?
\v 37 तिन्हें तेस जो बोल्या, कि यीसु नासरी जाया करहा?
\v 38 तेबे तिने जोरा किन्हें बोल्या, हे यीसु दाऊदा री संतान, माह पर दया कर l
\v 39 जो अगे जाया करहा ऐ थे, स्यों तेस जो झिड़कदे लगे कि चुप रैह: पर से होर भी च्लान्दा लग्या, कि हे दाऊदा री संतान, मुंजो पर दया कर l
\v 40 तेबे यीसुए खड़े हुई किन्हें हुकम दितेया कि तेस जो मेरे वाले ल्याऊआ, होर जेबे से नेडे आया, ता तिने तेस ले ये पुछेया l
\v 41 तू क्या चाहां, कि हांऊ तेरे कठे करूं? तिने बोल्या; हे प्रभु, ये कि हांऊ देख्दा लगी जांऊ l
\v 42 यीसुए बोल्या; ता देखदा लगी जा, तेरे विस्वासे तू ठीक करी दितेया l
\v 43 होर से झटपट देखदा लगी गया; होर परमेसरा री जै-जै कार करी किन्हें तेसरे पीछे चली पया, होर सभ लोके देखी किन्हें परमेसरा री जै-जै कार किती l
\c 19
\s चुंगी लैणे वाळा जक्कई
\p
\v 1 होर से यरीहो मन्झा ले हुई किन्हें जाया करहा था l
\v 2 होर देखा, जक्कई नांऊआंं रा एक माहणुं था जो चुंगी लैणे वाळे रा मुखिया था होर से अमीर आदमी था l
\v 3 से यीसु जो देखणा चांहां था कि से कुणहां? पर भीड़ा री वजहा ले से नी देखी सक्या l क्यूंकि से नाटा था l
\v 4 तेबे तेस जो देखणे रे कठे से आगे दौड़ी किन्हें एक गुलरा रे डाळा प्रयाह्ले चढ़ी गया, क्यूंकि यीसु तेस पैंडे ले हुई किन्हें जाया करहा था l
\v 5 जेबे यीसु तेस जगहा पर पुज्जेया, ता तिने ऊपर देखी किन्हें तेस जो बोल्या; हे जक्कई झटपट उतरी जा; क्योंक आज मेरा तेरे घरा मन्झ रैहणां जरुरी आ l
\v 6 से झटपट उतरेया होर से तेस जो खुसी किन्हें आपणे घरा जो लई गया l
\v 7 ये देखी किन्हें सभ लोक कुड़कूड़ान्दे लगे, से ता एक पापी माहणुं रे घरा चली गया l
\v 8 जक्कई ऐ खड़ी किन्हें प्रभु किन्हें बोल्या; हे प्रभु, देखा हांऊ आपणी आधी जायदाद कंगाला जो देई देहां, होर अगर मैं केसी रा कुछ भी बईमानी करी किन्हें लई लईरा हो, ता तेस जो मां चार गुणा वाप्स करी देणा l
\v 9 तेबे यीसुए तेस किन्हें बोल्या; आज एस घरा मन्झ उद्धार आई रा, इधी कठे कि ये भी अब्राहमा री एक संतान ई l
\v 10 क्यूंकि माहणुं रा पुत्रतिन्हा जो टोळदे होर तिन्हारा उद्धार करदा आईरा,स्यों जे गुआही गईरे l
\s दस मोहरा रा दृष्टांत
\p
\v 11 जेबे स्यों ये गल्ला करेया करहा ऐ थे, ता तिने एक दृष्टान्त बोल्या, इधी कठे कि से यरुस्लेमा रे नेडे था, होर स्यों सम्झेया करहा ऐ थे, कि परमेसरा रा राज हूण एभे प्रगट हूणां चाहां l
\v 12 एता कठे तिने बोल्या, एक अमीर आदमी दूर देसा जो चली गया ताकि राजपद पाई किन्हें वाप्स आए l
\v 13 होर तिने आपणे दसा मंझा ले दस दास सादे होर तिन्हा जो दस मोहरा दिती, होर तिन्हा किन्हें बोल्या, मेरे वाप्स आऊणे तक लेण देण नी करणा l
\v 14 पर तेसरे नगरा मन्झ रैहणे वाळे तेस किन्हें बैर रक्खा ऐ थे, होर तेसरे पीछे दूता रे ज्रीये सादा भेज्या, कि आस्से नी चाहंदे, कि ये आस्सा पर राज करे l
\v 15 जेबे से राजपद पाई किन्हें वाप्स आई गया, ता ऐहड़ा हुएया कि तिने आपणे दासा जो जिन्हा जो तिने पैसे देई दितीरे थे, स्यों आपणे वाले सादे ताकि ये जाणी सके कि लेण देण करी किन्हें क्या-क्या क्माया l
\v 16 तेबे पैहले दासे आई किन्हें बोल्या; कि हे मेरे स्वामी तेरी मोहरा किन्हें मैं होर दस मोहरा कमाई l
\p
\v 17 तिने तेस किन्हें बोल्या; साबास, खरे दास, तू भागा वाळा आ, तू बौहत थोहड़े मन्झ विस्वासी निकळेया एबे दस नगरा रा हक तू रखी ले l
\v 18 दूजे आई किन्हें बोल्या; हे स्वामी मैं तेरी मोहरा किन्हें पांज होर मोहरा कमाई l
\v 19 तिने बोल्या, कि तू भी पांज नगरा पर हाकम बणी जा l
\v 20 त्रीजे आई किन्हें बोल्या; हे स्वामी देख, तेरी मोहर ऐ ई, जो मैं तोलिए मन्झ बान्ही रखिरी l
\v 21 क्यूंकि हांऊ तेरे ले डरी गईरा था, इधी कठे कि तू एक कठोर आदमी आ, जो तैं नी रखिरा तेस जो तू चकी लैंहा, होर जो तैं नी बाहीरा, तेस जो काटी देहां l
\p
\v 22 तिने तेस किन्हें बोल्या; हे दुष्ट दास, मां तेरे ग्लाणे रे मुताबक तेरा न्याय करणा: तू मुंजो जाणहांं था कि हांऊ कठोर आदमी आ, जो मैं नी रख्या तेस जो हांउ चकी लैहां आ, होर जो मैं नी बाहिरा, तेस जो काटहा l
\v 23 ता तैं मेरे पैसे बैंका मन्झ जम्हा कि नी करवाए, ताकि हांऊ आई किन्हें ब्याजा समेत लई लैंदा l
\v 24 होर जो लोक नेडे खड़ी रे थे, तिने तिन्हा किन्हें बोल्या, से मोहर तेस ले लई लऊआ, होर जेस वाले जे दस मोहरा ई तेस जो देई देआ l
\v 25 (तिन्हें तेस किन्हें बोल्या, हे स्वामी, तेस वाले दस मोहरा ई ) l
\v 26 हांऊ तुस्सा किन्हें सच-सच बोल्हा आ, कि जेस वाले जे हाया तेस जो होर दितेया जाणा; होर जेस वाले जे नी आ तेस ले से भी लई लैणा जो तेस वाले हाया l
\v 27 पर मेरे तिन्हा बैरीया जो, जो नी चाहन्दे थे कि मैं तिन्हा पर राज करूं, तिन्हा जो एथी ल्याई किन्हें मेरे साम्हणें जानी ले मारी देऊआ l
\s यरुस्लेमा मन्झ विजय प्रवेस
\p
\v 28 ये गल्ला बोली किन्हें से तिन्हा रे अगे-अगे यरुस्लेमा वखा जो चल्दा लग्या l
\v 29 होर जेबे से जैतुना नांऊआंं रे पाहड़ा पर बैतफगे होर बैतनियाहा रे नेडे पूजे, ता तिने आपणे चेले मंझा ले दो जण भेजे l
\v 30 कि साम्हणें रे गांऊआंं मन्झ जाई किन्हें तुस्सा जो एक गधी रा बच्चा मिलणा जेस पर जे कधी कोई सवार नी हुईरा, बान्हीरा तुस्सा जो मिलणा, तेस जो खोल्ही किन्हें ल्याऊआ l
\v 31 होर अगर कोई तुस्सा ले पूछे, कि तुस्से एस जो किधियो खोल्हया करहा ऐ, ता ये बोली देआ, कि प्रभु जो एसरी जरुरत ई l
\p
\v 32 जेहड़े भेजीरे थे; तिन्हें जाई किन्हें जेहड़ा तिने तिन्हा किन्हें बोलिरा था, तेहड़ा ई तिन्हें पाया l
\v 33 जेबे स्यों गधे रे बच्चे जो खोहल्या करहा ऐ थे, ता तेसरे मालके तिन्हा ले पुछेया; एस बच्चे जो किधियो खोहल्या करहा ऐ?
\v 34 तिन्हें बोल्या, प्रभु जो एसरी जरुरत ई l
\v 35 स्यों तेस जो यीसु वाले लई आए होर आपणे कपड़े तेस पर ब्छ्याए होर यीसु तेस प्र्याहले बैठी गये l
\v 36 जेबे से जाया करहा था, ता स्यों आपणे कपड़े पैंडे मन्झ ब्छ्याया करहा ऐ थे l
\v 37 होर नेडे आऊन्दे-आऊन्दे जेबे से जैतुना रे पाहड़ा री ढलाना पर पुजेया, ता चेलेया री सारी मण्डली तिन्हा सभी चमत्कार जो तिन्हें देखिरे थे, खुस हुई किन्हें जोरा-जोरा किन्हें परमेसरा री जै-जै कार करदे लगी गये l
\v 38 कि भागा वाळा आ से राजा, जो प्रभु रे नांऊआंं ले आहूँआंं; स्वर्गा मन्झ शान्ति होर सर्ग मंडला मन्झ जै-जै कार हो l
\v 39 तेबे भीड़ा मंझा ले कितने फरीसी तेस किन्हें बोल्दे लगे, हे गुरु आपणे चेले जो झिड़का l
\v 40 तिने जबाब दितेया, होर बोल्या, हांऊ तुस्सा किन्हें बोल्हा, अगर ये चुप रैहे, ता पात्थरा चिंगी उठणा l
\s यरुस्लेमा रे कठे रोणा
\p
\v 41 होर जेबे से नेडे पूजी गया ता तेस नगरा जो देखी किन्हें से रोया l
\v 42 होर बोल्या, क्या ई खरा हुंदा, कि तू; हां, तू ई, इन्हा ध्याड़े मन्झ ई सांति री गल्ला जाणी लैंदा, पर एबे स्यों तेरी हाखिया ले ल्हुखी गईरी l
\v 43 क्यूंकि स्यों ध्याड़े तुध पर आऊणे कि तेरे दुस्मणा मोर्चा बान्ही किन्हें तू घेरी लैणा, होर चार तरफा ले तू दबाणा l
\v 44 होर तुजो होर तेरे बच्चेया जो, जो तेरे मन्झ ऐ, माटे मन्झ मलाई देणे, होर तुध मन्झ पात्थरा पर पात्थर नी छाडणा; क्यूंकि तैं से मौका जेबे तेरे पर दया हुई थी नी पैहचाणेया l
\s मन्द्रा मंझा ले व्पारी काढ़े जाणे
\p
\v 45 तेबे तिने मंदरा मन्झ जाई किन्हें स्यों जे दुकानदारी करहा ऐ थे, बाहर काढे l
\v 46 होर तिन्हा किन्हें बोल्या, ये लिखीरा आ; कि मेरा घर प्रार्थना रा घर हूणां: पर तुस्से ता ऐ डाकुआ री खोह बनाई दितिरी l
\v 47 होर से रोज मंदरा मन्झ उपदेस देंहा था: होर माहयाज्का होर सास्त्री होर मुखिया लोक तेस जो मारणे री ताका मन्झ रैहन्दे लगी रैहे l
\v 48 पर कोई उपाय नी काढ़ी सके; कि ये केस तरीके किन्हें करिए क्यूंकि सभ लोक तेसरी बड़ी चाऊआ किन्हें सुणहां ऐं थे l
\c 20
\s यीसू रे हका रे बारे मन्झ सुआल
\p
\v 1 एक ध्याड़े ऐहड़ा हुएया कि जेबे से मंदरा मन्झ लोका जो उपदेस देंदा होर सुसमाचार सुणाया करहा था, ता माहयाजक होर सास्त्री, पुरनिये साउगी नेडे आई किन्हें खड़ी गये l
\v 2 होर बोल्दे लगे, कि आस्सा जो दस, कि तू इन्हा कामा जो केस हका किन्हें करहा, होर से कुणहां, जिने जे तुजो ऐ हक दितिरा?
\v 3 तिने तिन्हा जो जबाब दितेया, कि हांऊ भी तुस्सा ले एक गल पुछ्हा; मुंजो दसा l
\v 4 यहुन्ने रा बप्तिस्मा स्वर्गा वखा ले था या माहणुं वखा ले था?
\v 5 तेबे स्यों आपु मन्झ बोल्दे लगे, कि अगर आस्से बोलिए कि स्वर्गा वखा ले, ता तेस बोलणा; फेरी तुस्से तेसरा विस्वास कि नी कितेया?
\v 6 होर अगर आस्से बोलिए, माहणुं वखा ले, ता सब लोका आस्सा पर पत्थरवाह करणा, क्यूंकि स्यों सच्हे जाणहांं ऐं, कि यहुन्ना नबी था l
\v 7 होर तिन्हें जबाब दितेया, आस्से नी जाणदे कि ये केस वखा ले था l
\v 8 यीसुए तिन्हा किन्हें बोल्या, ता मैं भी तुस्सा जो नी दसदा, कि हांऊ ऐ काम केस हका ले करहा l
\s दुष्ट किसाना रा दृष्टांत
\p
\v 9 तेबे से लोका किन्हें ये दृष्टान्त बोल्दा लग्या, कि केसी माहणुं ऐ अंगूरा रा बगीचा लगाया, होर किसाना जो तेता रा ठेका देई दितेया होर बौहत ध्याड़े रे कठे परदेसा जो चली गया l
\v 10 जेबे फसला रा टैम आया ता तिने किसाना वाले एक दास भेज्या, कि से अंगूरा रे बगीचे रे कुछ फल रा हिस्सा तेस जो दे, पर किस्साने तेस जो मारी पिटी किन्हें खाली हाथ भेजी दितेया l
\v 11 फेरी तिने एक होर दास भेज्या, होर तिन्हें से भी मारेया पिटेया होर तेसरी बेज्जती करी किन्हें खाली हाथ भेजी दितेया l
\v 12 फेरी तिने त्रिजा भेज्या, होर तिन्हें से भी मारी पिटी किन्हें काढ़ी दितेया l
\v 13 तेबे अंगूरा रे बगीचे रे मालके बोल्या, एबे हांऊ क्या करूं? मां आपणा प्यारा बेटा भेजणा क्या पता तिन्हा तेसरी इज्जत करणी l
\p
\v 14 किसान तेस जो देखी किन्हें आपु मन्झ सोच विचार करदे लगे, कि ये ता वारस आ; आऊआ, आस्से एस जो मारी देईए, ताकि उत्तराधिकार आस्सा रा हुई जाए l
\v 15 होर तिन्हें से अंगूरा रे बगीचे ले बाहर काढ़ी किन्हें मारी दितेया: इधी कठे अंगूरा रे बगीचे रे मालका तिन्हा साउगी क्या करणा?
\v 16 तेस आई किन्हें तिन्हा किसाना रा नास करी देणा, होर अंगूरा रा बगीचा होरी जो देई देणा: ये सुणी किन्हें तिन्हें बोल्या, परमेसर ऐहड़ा ना करे l
\v 17 तिने तिन्हा वखा जो देखी किन्हें बोल्या; फेरी ये क्या लिखीरा,
\q1 कि जेस पात्थरा जो मिस्त्रिए बेकार समझ्या था,
\q2 से ई कुणे रा पात्थर बणी गया l
\q1
\v 18 जेस केसी तेस पात्थरा पर पऊणा तेस चकनाचूर हुई जाणा,
\q2 होर जेस पर तेस पऊणा, तेस से पीसी के रखी देणा l
\s कैसरा जो कर देणा
\p
\v 19 तेस टैम सास्त्री होर माहयाज्के से पकड़णा चाहेया, क्यूंकि स्यों समझी गये, कि तिने आस्सा पर ये दृष्टांत बोल्या, पर स्यों लोका ले डरी गये l
\v 20 होर स्यों तेस री ताका मन्झ लगी रैहे होर जासूस भेजे, कि धर्मा रा भेष बदली किन्हें तेसरी कोई ना कोई गल पकड़े, कि तेस जो स्यों हाकमा रे हाथा होर तेसरे अधीनता मन्झ सौंपी दे l
\v 21 तिन्हें तेस ले ये पुछेया, कि हे गुरु, आस्से जाणहांं ऐं कि तू ठीक बोल्हा, होर स्खाहां, होर केसी रा पक्षपात* नी करदा; बल्कि परमेसरा रा रस्ता सच्चाई किन्हें दसा आ l
\v 22 क्या आस्सा जो कैसरा जो कर देणा चाहिए कि नी?
\v 23 तिने तिन्हा री च्लाकी समझी किन्हें तिन्हा किन्हें बोल्या; मुंजो एक दीनार दसा l
\v 24 एता पर केसरी मूर्ति होर नांऊ आ? तिन्हें बोल्या, कैसरा रा l
\v 25 तिने तिन्हा किन्हें बोल्या; ता जो कैसरा रा आ, से कैसरा जो देआ होर जो परमेसरा रा आ, से परमेसरा जो देआ l
\v 26 स्यों लोका रे साम्हणें तेस गल्ला जो पकड़ी नी सके, पर तेसरे जबाबा ले हरान हुई किन्हें रही गये l
\s पुनरुत्थान होर ब्याह
\p
\v 27 होर स्दुकी बोल्हा ऐं कि मरीरे मंझा ले जीऊन्दा हूणां ता बिल्कुल नी आ, तिन्हा मंझा ले बौहत जणे तेस वाले आई किन्हें पुछेया l
\v 28 कि हे गुरु, मुस्से आस्सा रे कठे ये लिखीरा आ, कि अगर केसी रा भाई आपणी लाड़ी रे रैहन्दे बगैर सन्ताने मरी जाए, ता तेसरा भाई तेसरी लाड़ी जो ब्याही ले, होर आपणे भाई रे कठे वंस  जणे l
\v 29 सात भाई थे, पैहला भाई ब्याह करी किन्हें बगैर सन्ताने मरी गया l
\v 30 फेरी दूजे होर त्रीजे भी तेसा ज्नाने किन्हें ब्याह करी लया l
\v 31 इहां करी किन्हें स्यों साता रे सात बगैर सन्ताने मरी गये l
\v 32 तिन्हा ले बाद से ज्नाने भी मरी गयी l
\v 33 ता पुनर्रुथाना रे ध्याड़े से केस री लाड़ी हूणीं, क्यूंकि से साता रे सात भाईरा री लाड़ी हुई चुकिरी थी l
\p
\v 34 यीसुए तिन्हा किन्हें बोल्या; कि एस संसारा रे लोक ब्याह सादी करहा ऐ l
\v 35 पर जो लोक एस लायक हुन्घे, तिन्हा एस संसारा होर मरीरे मंझा ले पुनरुत्थाना जो पाई लैणा, तिन्हा मन्झ ब्याह सादी नी हूणीं l
\v 36 तिन्हा फेरी नी मरणा; क्यूंकि तिन्हा स्वर्गदूता साहीं हूणां, क्यूंकि पुनरुत्थाना रे बच्चे हुणे रे नाते स्यों परमेसरा री सन्तान ऐ l
\v 37 पर एस गल्ला जो कि मरणे वाळे जी उठहा ऐ, हलांकि मुसे भी झाड़ी री कथा मन्झ एता रे बारे मन्झ दसिरा, कि से प्रभु जो अब्राहमा रा परमेसर, होर इसहाका रा परमेसर, होर याकुबा रा परमेसर बोल्हा l
\v 38 से मुरदे रा परमेसर नी आ पर जीऊन्देया रा परमेसर आ: क्यूंकि स्यों सभ लोक जो तेसरे ऐ, जीऊन्दा आ l
\v 39 तेबे ये सुणी किन्हें सास्त्रिये मंझा ले बौहत लोके बोल्या, कि हे गुरु तैं ठीक बोल्या l
\v 40 होर तिन्हा जो तेस ले कुछ होर पूछणे री हिम्मत नी हुई l
\s म्सीह केसरा म्ह्ठा आ?
\p
\v 41 फेरी तिने तिन्हा ले पुछेया, मसीहा जो दाऊदा री सन्तान किधियो बोल्हा ऐ?
\v 42 दाऊद आपु भजनसहिंता री कताबा मन्झ बोल्हा,
\q1 कि प्रभुए मेरे प्रभु किन्हें बोल्या,
\q2 कि मेरी दाईं तरफा बैठ l
\q2
\v 43 जेबे तक कि हांऊ तेरे दुसमना जो तेरे पैरा हेठ नी करी देऊं l
\p
\v 44 दाऊद ता तेस जो प्रभु बोल्हा; ता से फेरी तेसरी सन्तान किहाँ बणेया?
\s सास्त्रिया ले सावधान
\p
\v 45 जेबे लोक सुणेया करहा ऐ थे, ता तिने आपणे चेले किन्हें बोल्या l
\v 46 सास्त्रिया ले सावधान रहुआ, जिन्हा जो लम्बे-लम्बे चोगे पैहनी किन्हें घुमणा खरा लघ्हा, होर जिन्हा जो बजारा मन्झ नमस्कार, होर सभा मन्झ खास जगहा होर दावता मन्झ खास बैठणे जगहा खरी लगहा ई
\v 47 स्यों बिधवा रे घर खाई जाहें, होर दिखावे रे कठे बड़ी देरा तक प्रार्थना करदे रैंहे: इन्हा बौहत सजा पाणी l
\c 21
\s कंगाल विधवा रा दान
\p
\v 1 होर आपणी हाखिया ऊपर चकी होर देख्या कि अमीर आपणा-आपणा दान पेटी मन्झ पाया करहा ऐ थे l
\v 2 होर तिने एक गरीब विधुवा जो भी त्राम्बे रे दो सिक्के पांदे देख्या l
\v 3 होर तिने बोल्या, हांऊ तुस्सा किन्हें सच-सच बोल्हा, एस्से गरीब विधुवे सभी ले ज्यादा दान दितेया:
\v 4 क्यूंकि तिन्हें सभीए आपणी बौहत कमाई मंझा ले दान दितेया पर तेस्से ज्नाने, आपणी कमी घटी मंझा ले आपणी सारी कमाई देई दिती l
\s मन्द्रा रे विनासा रे बारे मन्झ भविस्यावाणी
\p
\v 5 कुछ लोक मंदरा रे बारे मन्झ गल्ला करेया करहा ऐ थे, कि से मंदर बांके-बांके पात्थरा होर परमेसरा जो चढ़ाईरी चीजा किन्हें केहड़ा बधिया सजाईरा l
\v 6 स्यों ध्याड़े आऊणे, जिन्हा मन्झ ये सभ कुछ जो तुस्से देख्हा आ, तिन्हा मंझा ले एथी पात्थरा पर पात्थर भी नी रैहणां, जो ढाहणा नी आ l
\s संकट होर दुःख
\p
\v 7 तिन्हें तेस ले पुछेया, कि हे गुरु, ये सभ केभे हूणीं? होर ये गल्ला जेबे पूरी हुणे वाळी हूणीं, ता तेस टैम रा क्या नसाण हूणीं?
\v 8 तिने बोल्या; सावधान रहुआ, कि कोई तुस्सा जो ना भरमाए, क्यूंकि बौहत लोका मेरे नांऊआंं ले आई किन्हें बोलणा, कि हांऊ से ई आ; होर ये भी कि टैम आई गईरा: ता तुस्से तिन्हा रे पीछे देख्या चली जांदे l
\v 9 होर जेबे तुस्से लड़ाईया होर दंगे फसादा री गल्ला सुणो, ता डरदे देख्या; क्यूंकि इन्हा गल्ला रा पैहले हूणां जरुरी आ; पर तेस टैम झटपट अंत नी हूणां l
\p
\v 10 तेबे तिने तिन्हा किन्हें बोल्या, कि जाति पर जाति होर राज्या पर राज्या चढ़ाई करणी l
\v 11 होर बडे-बडे हिलण हुणे, होर जगहा-जगहा अकाल होर माहमारिया हूणीं, होर सर्गा मन्झ डराऊणी चीजा हूणीं होर बडे चिन्ह प्रगट हुणे l
\v 12 पर इन्हा सभ गल्ला ले पैहले तिन्हा मेरे नांऊआंं री वजहा ले तुस्से पकड़ने, होर सताणे, होर पंचायता मन्झ सौंपणे, होर जेहला मन्झ पाणे, होर राजे होर हाकमा रे साम्हणें लई जाणे l
\v 13 पर ऐ तुस्सा रे कठे गुआही देणे रा मौका हुई जाणा l
\v 14 इधी कठे आपणे-आपणे मना मन्झ ठानी के रखा कि आस्सा पैहले ले जबाब देणे री फिकर नी करणी l
\v 15 क्यूंकि मां तुस्सा जो ऐहड़ी बोली होर बुद्धि देणी, कि तुस्सा रे सारे वरोधीया तुस्सा रा साम्हणां या खण्डन नी करणे रे लायक नी रैहणां l
\v 16 होर तुस्सा रे माऊ बाबा होर भाईया होर टब्बरा, होर दोस्ता भी तुस्से पकड़वाणे; एथी तक कि तुस्सा मंझा ले कितने मारी देणे l
\v 17 होर मेरे नांऊआंं री वजहा ले सभ लोका तुस्सा किन्हें बैर करणा l
\v 18 पर तुस्सा रे मुंडा रा एक बाळ भी बांका नी हूणां l
\v 19 आपणे धीरज धरणे ले तुस्से आपणे प्राण बचाई सक्हा ऐ l
\s यरुस्लेमा रे विनासा री भविस्यवाणी
\p
\v 20 जेबे तुस्से यरुस्लेमा जो सेना किन्हें घिरी रा देखो, ता जाणी लया कि तेसरा उजड़ी जाणा नेडे आ l
\v 21 तेबे जो यहूदिया मन्झ हो स्यों पाहड़ा पर भगी जाए, होर जो यरुस्लेमा रे भीतर हो स्यों बाहर निकळी जाए; होर जो गाऊंआं मन्झ हो स्यों तेस नगरा मन्झ नी जाए l
\v 22 क्यूंकि ये बदला लेणे या सजा पाणे रे ऐहड़े ध्याड़े हुणे, ताकि जो गल्ला लिखी गईरी स्यों सभ पूरी हुई जाए l
\v 23 तिन्हा ध्याड़े मन्झ जो ज्नाने गर्भवती होर दूध पिआणे वाळी हूणीं, तिन्हा रे कठे हाय-हाय , क्यूंकि देसा मन्झ बडा क्लेस होर इन्हा लोका पर बड़ी विपत्ति आऊणी l
\v 24 स्यों तलवारा किन्हें मारी दिते जाणे, होर सभ देसा रे लोका मन्झ बंदी बणाई किन्हें पूजाए जाणे, होर जेबे तक दूजी जाति रा टैम पूरा नी हुई जाए, तेबे तक यरुस्लेम दूजी जातिया रे पैरा हेठ रोंदया जाणा l
\s माहणुं रे पुत्रा रा दबारा आउणा
\p
\v 25 होर सूरज होर चाँद होर तारे मन्झ चिन्ह सुझणे, होर धरती पर, देसा-देसा रे लोका जो संकट हूणां; क्यूंकि तिन्हा द्रयाऊआ री गर्जन होर लैहरा रा हाल्ला सुणी किन्हें डरी जाणा l
\v 26 होर डरा री वजहा ले होर संसारा पर आऊणे वाळी घटना रा इंतजार करदे-करदे लोका रे जीआ मन्झ जी नी रैहणां क्यूंकि सर्गा री सक्तिया हिलाई जाणी l
\v 27 तेबे स्यों माहणुं रे पुत्रा जो सामर्थ होर बड़ी महिमा साउगी बादला पर आऊन्दे देखणा l
\v 28 जेबे ये गल्ला हुन्दी लगे, ता सीधे हुई किन्हें आपणे मूंडा जो ऊपर चक्केया; क्यूंकि तुस्सा रा छुटकारा नेडे आ l
\s अन्जीरा रे डाळा रा दृष्टांत
\p
\v 29 तिने तिन्हा किन्हें एक दृष्टान्त बोल्या कि अन्जीरा रे डाळ होर सभ डाळा जो देखा l
\v 30 जिहां ई तिन्हा रे टुए फटहा ऐ, ता तुस्से देखी किन्हें जाणी लैंहे, कि गर्मी रा मौसम नेडे आ l
\v 31 इहां ई जेबे तुस्से इन्हा गल्ला जो हुन्दे देख्दे लगो, तेबे जाणी लया कि परमेसरा रा राज नेडे आ l
\v 32 हांऊ तुस्सा किन्हें सच-सच बोल्हा, कि जेबे तक ये सभ गल्ला नी हुई जाए, तेबे तक एस्सा पीढ़ी रा अंत नी हूणां l
\v 33 सर्ग होर धरती टळी जाणे, पर मेरी गल्ला कधी नी टळणी l
\s जागदे रहुआ
\p
\v 34 इधी कठे सावधान रहुआ, ऐहड़ा नी हो कि तुस्सा रे मन खुमार होर मतवाळेपन, होर एस जिन्दगी री चिंता किन्हें सुस्त हुई जाए, होर से ध्याड़ा तुस्सा पर फंदे साहीं एकदम आई जाए l
\v 35 क्यूंकि तेस सारी धरती रे सभ रैहणे वाळे पर इहां ई आई जाणा l
\v 36 इधी कठे जागदे रहुआ होर हर टैम प्रार्थना करदे रहुआ कि तुस्से इन्हा सभी आऊणे वाळी घटना ले बचणे, होर माहणुं रे पुत्रा रे साम्हणें खहड़ने रे लायक बणी सको l
\v 37 होर से ध्याड़ीया मंदरा मन्झ उपदेस देहां था; होर राती बाहर जाई किन्हें जैतुना नांऊआंं रे पाहड़ा पर रैंहयांं था l
\v 38 होर भ्यागा तड़के सभ लोक उठी किन्हें तेस वाले मंदरा मन्झ सुणने रे कठे जाया करहा ऐ थे l
\c 22
\s यीसू रे खिलाफ जालसाजी
\p
\v 1 अखमीरी रोटी रा साजा जेस जो फसहा रा साजा भी बोल्हा ऐ, आऊणे वाळे था l
\v 2 होर माहयाजक होर सास्त्री एस गल्ला री ताका मन्झ थे कि तेस जो किहां मारिये, पर स्यों लोका ले डरहा ऐ थे l
\s यहूदे री धोखेबाजी
\p
\v 3 होर सैतान यहूदा मन्झ समाया, जेस जो इस्करियोती भी बोल्हा ऐ, होर से तिन्हा बारा चेले मंझा ले एक था l
\v 4 तिने जाई किन्हें माहयाज्का होर मुखिया साउगी गलबात किती, कि से तिन्हारे हाथा मन्झ किहां पकड़वाणा?
\v 5 स्यों खुस हुई गये, होर तेस जो पैसे देणे रा वचन दितेया l
\v 6 तिने मनी लया, होर मौका टोळदा लग्या, कि जेबे भीड़ भड़ाका नी हो तेस जो तिन्हारे हाथा मन्झ पकड़वाई दे l
\s चेले साउगी फसहा रा आखरी भोज
\p
\v 7 तेबे अखमीरी रोटी रा साजे रे ध्याड़ा आया, जेस मन्झ फसहा रा मेम्ना बली करणा जरूरी आ
\v 8 होर यीसूए पतरसा होर यहुन्ने जो ये बोली किन्हें भेज्या, कि जाई किन्हें आस्सा रे खाणे रे कठे फसहा त्यार करा l
\v 9 तिन्हें तेस ले पुछेया, कि तू क्या चाहां, कि आस्से त्यार करे?
\v 10 तिने तेस किन्हें बोल्या; देखा, नगरा मन्झ जांदे ई एक माहणुं जिने जे पाणी रा घड़ा चकीरा हूणां तुस्सा जो मिलणा, जेस घरा मन्झ से जाए; तुस्से तेसरे पीछे चली जाया l
\v 11 होर तेस घरा रे मालका किन्हें बोला, कि गुरु तुध किन्हें बोल्हा; कि से प्राहुणे रा कमरा केथी आ जेथी हांऊ आपणे चेले साउगी फसहा रे साजे रा खाणा खाई सकूं?
\v 12 तेस तुस्सा जो एक सजा सजाई रा कमरा दसणा, तेथी ई त्यारी करणा l
\v 13 तिन्हें जाई किन्हें, जेहड़ा तिने तिन्हा किन्हें बोल्या था, तेहड़ा ई पाया, होर फसहा रा भोज त्यार कितेया l
\s प्रभु-भोज
\p
\v 14 जेबे टैम आई गया, ता से प्रेरिता साउगी खाणा खांदे बैठी गया l
\v 15 होर तिने तिन्हा किन्हें बोल्या; मेरी बडी इच्छा थी, कि दुःख भोगणे ले पैहले ये फसहा रा साजा तुस्सा साउगी खाऊं l
\v 16 क्यूंकि हांऊ तुस्सा किन्हें बोल्हा आ, कि जेबे तक से परमेसरा रे राजा मन्झ पूरा नी हुई जाए तेबे तक मां ये दबारा नी खाणा l
\v 17 तेबे तिने कटोरा लई किन्हें धन्याबाद कितेया, होर बोल्या, एता जो लई लऊआ होर आपु मन्झ बांडी लऊआ l
\v 18 क्यूंकि हांऊ तुस्सा किन्हें बोल्हा, कि जेबे तक परमेसरा रा राज नी आये तेबे तक मां दाखा रा रस नी पीणा l
\p
\v 19 फेरी तिने रोटी लई होर धन्यबाद करी किन्हें रोटी तोड़ी, होर तिन्हा जो ये बोल्दे हुए रोटी दीती, कि ये मेरा सरीर आ, जो तुस्सा रे कठे दिती जाहीं: मेरी यादगारा रे कठे ऐहड़ा ई करदे रैहया l
\v 20 इहां ई तिने बियारी रे पीछे कटोरे चकेया होर बोल्या, “ ये कटोरा मेरे तेस खुना रे रूपा मन्झ एक नई वाचा रा प्रतीक आ जेस जो तुस्सा रे कठे बहाया गईरा l
\v 21 पर देखा, मेरे पकड़वाणे वाळे रा हाथ मेरे साउगी मेजा पर आ l
\v 22 क्यूंकि माहणुं रे पुत्रा रा मरणा ता पक्का आ, पर हाय तेस माहणुं पर जेस रे ज्रीये जे पकड़वाया जाहां l
\v 23 तेबे स्यों आपु मन्झ पूछ ताछ करदे लगे, कि आस्सा मंझा ले कुणहांं, जेस जे ये काम करणा?
\s बडा कुणहांं?
\p
\v 24 तिन्हा मन्झ ये बैहस भी हुई; कि आस्सा मंझा ले सभी ले बडा कुणहांं ?
\v 25 तिने तिन्हा किन्हें बोल्या, अन्य जाति रे राजा तिन्हा पर राज करहा ऐ; होर जो तिन्हा पर हक रख्हा ऐ, तिन्हा जो भलाई करणे वाळा बोल्हा ऐ l
\v 26 पर तुस्से ऐहड़े देख्या हुंदे; पर जो तुस्सा मन्झ बडा हो, से छोटे साहीं होर जो मुखिया हो, से दासा साहीं बणे l
\v 27 क्यूंकि बडा कुणहांं ; से जो खाणा खांदे बैठिरा या से जे सेऊआ करहा? क्या से नी आ जेहड़ा खाणा खांदे बैठीरा? पर हांऊ तुस्सा मन्झ दासा साहीं आ l
\v 28 पर तुस्से स्यों ऐं, जो मेरी परीक्षा मन्झ लगातार मेरे साउगी रैहे l
\v 29 होर हांऊ तुस्सा जो तिहां ईं एक राज देआ करहा जिहां मेरे पिता जिए मुंजो दितिरा था, तिहां ईं हांऊ भी तुस्सा रे कठे देहां l
\v 30 ताकि तुस्से मेरे राजा मन्झ मेरी मेजा पर खाऊआ पिऊआ; बल्कि राजगद्दी पर बैठी किन्हें इस्राएला रे बारा गोत्रा रा न्याय करा l
\s पतरसा रे इनकारा रे बारे मन्झ भविस्यवाणी
\p
\v 31 समौन, हे समौन, देख, सैताने तुस्से लोक मांगी लईरे कि तुस्सा जो कणका साहीं फटकी सके l
\v 32 पर मैं तेरे कठे अरज कितिरी, कि तेरा विस्वास चली नी जाए: होर जेबे तू बदले, ता आपणे भाईया जो मजबूत करणा l
\v 33 तिने तिन्हा किन्हें बोल्या; हे प्रभु, हांऊ तेरे साउगी जेहला जाणे, बल्कि मरणे रे कठे भी त्यार आ l
\v 34 तिने बोल्या; हे पतरस हांऊ तेरे किन्हें बोल्हा, कि आज कुक्कड़ा झांग नी देणी जेबे तक तू तीन बारी मेरा इनकार ना करी ले, कि तू मुंजो नी जाणदा l
\s बटुआ, झोळा होर तलवार
\p
\v 35 होर तिने तिन्हा किन्हें बोल्या, कि जेबे मैं तुस्से बगैर बटुऐ, होर बगैर झोळे, होर बगैर जूते भेजे थे, ता क्या तुस्सा जो केसी चीजा री कमी हुई थी? तिन्हें बोल्या; केसी चीजा री कमी नी हुई l
\v 36 तिने तिन्हा किन्हें बोल्या, पर एबे जेस वाले जे बटुआ आ से लई ले, होर तिहां ईं झोळा भी लई ले, होर जेस वाले तलवार नी हो से आपणे कपड़े बेची किन्हें खरीदी ले l
\v 37 क्यूंकि हांऊ तुस्सा किन्हें बोल्हा, कि सास्त्रा रा लिखीरा पक्का पूरा हूणां: से एक पापी समझ्या गया, हाँ मेरे बारे मन्झ लिखी गईरी ये गल पूरी हुणे वाळी ई l
\v 38 तिन्हें बोल्या; हे प्रभु, देख एथी दो तलवारा ई: तिने तिन्हा किन्हें बोल्या; बस बौहत ई l
\s जैतुना रे पाहड़ा पर यीसू री प्रार्थना
\p
\v 39 तेबे से बाहर निकळी किन्हें आपणे रवाजा रे मुताबक जैतुना रे पाहड़ा पर गया, होर चेले तेसरे पीछे हुई गये l
\v 40 तेस जगहा पौहंची किन्हें तिने तिन्हा किन्हें बोल्या; प्रार्थना करा, कि तुस्से परीक्षा मन्झ नी पौ l
\v 41 होर पात्थरा जो जितनी दूरा तक डयाई सक्हा ऐ, से तिन्हा ले लगभग तितनी ई दूर लग जे चली गया, होर घुटने टेकी किन्हें प्रार्थना करदा लग्या l
\v 42 कि हे पिता अगर तू चाहे ता एस कटोरे जो मेरे वाले ले हटाई ले, तेबे बी मेरी नी पर तेरी इच्छा पुरी हो l
\v 43 तेबे स्वर्गा ले एक दूत तेस जो सुझ्या  जो तेस जो सामर्थ देहां था l
\v 44 होर से बौहत बेचैन हुई किन्हें होर भी ज्यादा प्रार्थना करदा लग्या; होर तेसरा पसीना खुना रे टेपे बणी किन्हें थाले ज्मीना पर पया करहा था l
\v 45 तेबे से प्रार्थना ले उठेया होर आपणे चेले वाले आया ता तिने स्यों दुःखा रे मारे सूती रे देखे?
\v 46 होर तिन्हा किन्हें बोल्या, तुस्से किधियो सोया करहा ऐ? उठा, प्रार्थना करा, ताकि परीक्षा मन्झ नी पई सको l
\s यीसू धोखे किन्हें पकड़वाया गया
\p
\v 47 से ये बोल्या ई करहा था, कि देखा एक भीड़ आई, होर तिन्हा बारा मंझा ले एकियो जेसरा नांऊ जे यहूदा था तिन्हारे अगे-अगे आया करहा था, से यीसू वाले आया, कि तेसरा चूमा लया l
\v 48 यीसुए तेस किन्हें बोल्या, हे यहूदा, क्या तू चूमा लई किन्हें माहणुं रे पुत्रा जो पकड़वाहां?
\v 49 तेसरे साथिये जेबे देख्या कि क्या हुणे वाळा आ, ता तिन्हें बोल्या; हे प्रभु; क्या आस्से तलवार च्लाईए?
\v 50 होर तिन्हा मंझा ले एकिये माहयाज्का रे दासा पर तलवार चलाई होर तेसरा दायाँ कान काटी दितेया l
\v 51 एता पर यीसुए बोल्या; एबे बस करा: होर तिने तेसरा कान छुही किन्हें ठीक करी दितेया l
\v 52 तेबे यीसुए माहयाज्का; होर मंदरा रे मुखिए होर पुरनिये मंझा ले, जो तेसरे वरोधी बणी किन्हें आईरे थे, बोल्या; क्या तुस्से मुंजो डाकू जाणी किन्हें तलवारा होर डंडे लई किन्हें आईरे?
\v 53 जेबे हांऊ मंदरा मन्झ हर ध्याड़े तुस्सा साउगी था, ता तुस्से मुंजो पर हाथ नी पाया; पर ये तुस्सा री घड़ी ई, होर न्य्हारे रे राज आ l
\s पतरसा रा इनकार
\p
\v 54 फेरी स्यों तेस जो पकड़ी किन्हें लई चले, होर माहयाज्का रे घरा मन्झ ल्याए होर पतरस दूरा-दूरा ले ई तेसरे पीछे-पीछे चल्या करहा था l
\v 55 होर जेबे स्यों आंघणा मन्झ आग भ्खाई  किन्हें कठे बैठिरे थे, ता पतरस भी तिन्हारे मंझ भरा बैठी गया l
\v 56 होर एक दासिए तेस जो आगी रे प्रयासे मन्झ बैठीरे देख्या होर तेस वखा देखी किन्हें बोल्दी लगी, ये भी ता तेस साउगी था l
\v 57 पर तिने ये बोली किन्हें नाह करी दिती, कि ओ जनानिये, हांऊ तेस जो नी जाणदा l
\v 58 थोहड़ी देरा बाद केसी होरिये तेस जो देखी किन्हें बोल्या, तू भी ता तिन्हा मंझा ले एक आ: पतरसे बोल्या; ओ जनाब से हांऊ नी आ l
\v 59 कोई घंटे भरा ले बाद एक होर आई किन्हें बोल्दा लग्या, पक्का ये भी ता तेस साउगी था; क्यूंकि ये गलीली आ l
\v 60 पतरसे बोल्या, ओ माहणुंआं, हांऊ नी जाणदा कि तू क्या बोल्हा? से बोल्या ई करहा था कि झटपट कुक्कड़े झांग देई दिती l
\v 61 होर तेबे प्रभुए घूमी किन्हें पतरसा वखा देख्या, होर पतरसा जो प्रभु री से गल याद आई जो तिने बोलिरी थी, कि आज कुक्कड़ा रे झांग देणे ले पैहले, तुध तीन बारी मेरा इनकार करणा l
\v 62 होर से बाहर निकळी किन्हें बड़ा भारी रोंदा लग्या l
\s यीसू री बेज्जती
\p
\v 63 जिन्हें माहणुं ए जे यीसू जो पकड़ीरा था,तिन्हें तेसरा मजाक उड़ाया होर तेस जो मारदे पीटदे लगे l
\v 64 होर तिन्हें तेसरी हाखिया पर पट्टी बान्ही दिती होर तेस ले पुछेया, भविष्यवाणी करी किन्हें दस कि तू कुने मारेया?
\v 65 होर तिन्हें बौहत सारी विरोधा री गल्ला तेसरे खलाफ किती l
\s माहसभा रे साम्हणें यीसू
\p
\v 66 जेबे ध्याड़ा सुरहु हुएया ता लोका रे पुरनिये होर माहयाजक होर सास्त्री कठे हुए, होर फेरी स्यों लोक तेस जो आपणी माहसभा मन्झ लई गये l
\v 67 अगर तू मसीह आ, ता आस्सा किन्हें बोली दे! तिने तिन्हा किन्हें बोल्या, अगर हांऊ तुस्सा किन्हें बोलू ता तुस्सा विस्वास नी करणा l
\v 68 होर अगर हांऊ पूछूँ, ता तुस्सा जबाब नी देणा l
\v 69 पर एभे ले माहणुं रा पुत्रा सर्वसक्तिमान परमेसरा री दाईं तरफ बैठणा l
\v 70 एता पर सभिए बोल्या, ता क्या तू परमेसरा रा पुत्र आ? तिने तिन्हा किन्हें बोल्या; तुस्से आपु ई बोल्हा ऐ, कि हांऊ आ l
\v 71 तेबे तिन्हें बोल्या; एबे आस्सा जो गुआही री क्या जरुरत ई; क्यूंकि आस्से आपुए तेसरे मुंहा ले सुणी लया l
\c 23
\s पिलातुसा रे साम्हणें यीसू
\p
\v 1 तेबे तिन्हारी सारी सभा उठी किन्हें तेस जो पिलातुसा वाले लई गयी l
\v 2 होर स्यों ये बोली किन्हें तेस पर दोष लगांदे लगे, कि आस्से एस जो लोका जो बरगलान्दे होर कैसरा जो कर देणे ले नाह करदे, होर आपणे आपा जो मसीह राजा बोल्दे हुए सुणीरा आ l
\v 3 पिलातुसे तेस ले पुछेया, क्या तू यहूदिया रा राजा आ? तिने तेस जो जबाब दितेया, कि तू आपुए बोल्या करहा l
\v 4 तेबे पिलातुसे माहयाज्का होर लोका किन्हें बोल्या, हांऊ एस माहणुं मन्झ कुछ दोष नी पांदा l
\v 5 पर स्यों होर भी जोर ल्गाई किन्हें बोल्दे लगे, ये गलीला ले लई किन्हें एथी तक सारे यहूदिया मन्झ उपदेस देई-देई किन्हें लोका जो बरगलाहाँ l
\v 6 ये सुणी किन्हें पिलातुसे पूछेया, क्या ये माहणुं गलीली आ?
\v 7 होर ये जाणी किन्हें कि से हेरोदेसा रे इलाके रा आ, तेस जो हेरोदेसा वाले भेजी दितेया, क्यूंकि तिन्हा ध्याड़े से भी यरुस्लेमा मन्झ था l
\s हेरोदेसा रे साम्हणें यीसू
\p
\v 8 हेरोदेस यीसू जो देखी किन्हें बौहत ही खुस हुएया, क्यूंकि से बौहत ध्याड़े ले तेस जो देखणा चाहां था: इधी कठे कि तिने तेसरे बारे मन्झ सुणी रा था, होर तेस जो चमत्कार करदे हुए देखणे री आस रखिरी थी l
\v 9 तिने यीसू ले बौहत सुआल पूछे, पर तिने तेस जो कोई जबाब नी दितेया l
\v 10 होर माहयाजक होर सास्त्री खड़ी किन्हें तेस पर कड़े दोष लगाया करहा ऐ थे l
\v 11 तेबे हेरोदेसे आपणे स्पाहिया साउगी तेसरी बेज्जती करी किन्हें तेसरा मजाक उड़ाया, होर तेस जो भड़किला कपड़ा प्न्हयाई किन्हें तेस जो पिलातुसा वाले वाप्स भेजी दितेया l
\v 12 तेस ध्याड़े पिलातूस होर हेरोदेस दुहें दोस्त बणी गये l एता ले पैहले स्यों एक दूजे रे दुसमन थे l
\s पिलातुसा रे ज्रीए यीसू जो मौता री सजा
\p
\v 13 पिलातुसे माहयाजक होर मुखिये होर लोक सादे होर तिन्हा किन्हें बोल्या l
\v 14 तुस्से ये माहणुं लोका जो बरगलाणे वाळा बणाई किन्हें मेरे वाले ल्याईन्दीरा, होर देखा, मैं तुस्सा रे साम्हणें से परख्या, पर जिन्हा गल्ला रा दोष तुस्से तेस पर ल्गाहें, तिन्हा गल्ला रे बारे मन्झ मैं तेस मन्झ कुछ भी गलती नी पाई l
\v 15 ना ही हेरोदेसा जो क्यूंकि तिने एस जो आस्सा वाले वाप्स भेजी दितेया: होर देखा, तेस ले ऐहड़ा कुछ नी हुएया कि से मौता री सजा दिती जाए l
\v 16 इधी कठे हांऊ तेस जो कोड़े ल्गाई किन्हें छाडी देंहा l
\v 17 पिलातूस फसहा रे साजे रे मौके पर हर साल लोका रे कठे एक कैदी जो छाडहा था l
\v 18 तेबे सभ मिली किन्हें हाला पांदे लगे, कि एसरा काम तमाम करी देआ, होर आस्सा रे कठे बरअब्बा जो छाडी देआ l
\v 19 बरअब्बा जो सैहरा मन्झ दंगा फसाद होर हत्या करणे रे कठे जेहला मन्झ पाईरा था l
\p
\v 20 पर पिलातुस यीसू जो छाडी देणा चाहां था, तिने स्यों दबारा समझाये l
\v 21 पर तिन्हें चिंगा पाई-पाई किन्हें बोल्या: कि तेस जो क्रूसा पर चढ़ाऊआ, क्रूसा पर l
\v 22 तिने त्रीजी बारी तिन्हा किन्हें बोल्या; कि, तिने क्या बुराई कितिरी? मैं तेस मन्झ मौता री सजा रे लायक कोई गल नी पाई! इधी कठे हांऊ तेस जो कोड़े ल्गाई किन्हें छाडी देहां l
\v 23 पर स्यों चिंगी-चिंगी किन्हें पीछे पई गये, कि तेस जो क्रूसा पर चढ़ाई देआ, होर तिन्हारा चिलाणा बौहत बढ़ी गया l
\v 24 एता कठे पिलातुसे हुकम दितेया, कि तिन्हारी बिनती रे मुताबक कितेया जाए l
\v 25 पिलातुसे से आदमी छाडी दितेया, जो दंगा फसाद होर हत्या करणे रे कठे जेहला मन्झ पाईरा था, ये से ही था जेस जो छाडणे री स्यों मांग करेया करहा ऐ थे, होर यीसू जो तिन्हारे हाथा मन्झ देई दितेया कि स्यों तेस किन्हें जो चाहे से करे l
\s यीसू रा क्रूसा पर चढ़ाया जाणा
\p
\v 26 जेबे स्यों यीसू जो लई जाया करहा ऐ थे, ता तिन्हें समौन नांऊआंं रे एक कुरेनी जो, जो ग्राऊंआं ले आया करहा था, पकड़ी किन्हें तेस पर क्रूस लादी दितेया कि से तेस क्रूसा जो यीसू रे पीछे-पीछे लई चले l
\v 27 होर लोका री बडी भीड़ तेसरे पीछे हुई गयी: होर बौहत सारी ज्नाने भी, तेसरे कठे छाती पिटदी होर रोंदी लगी l
\v 28 यीसूए तिन्हा वखा मुड़ी किन्हें बोल्या; हे यरुस्लेमा री पुत्रियो, मेरे कठे नी रोआ; पर आपणे होर आपणे बच्चेया रे कठे रोआ l
\v 29 क्यूंकि देखा, ऐहड़े ध्याड़े आया करहा ऐ, जिन्हा मन्झ तिन्हा बोलणा, भागा वाळी ई स्यों ज्नाने जो बाहन्ज ई, होर भागा वाळे ऐ स्यों गर्भ जिन्हें कधी कोई नी जणेया होर स्यों स्तन जिन्हें कधी दूध नी पियाआ l
\v 30 तेस टैम तिन्हा पाहड़ा किन्हें बोलणा, कि आस्सा पर पई जा, होर पाहड़ीया किन्हें बोलणा कि आस्सा जो ढकी ले l
\v 31 क्यूंकि जेबे स्यों हरे डाळा किन्हें ऐहड़ा करहा, ता तिन्हा सुके किन्हें क्या कुछ नी करणा l
\p
\v 32 होर तेथी दो होर माहणुं भी थे जो कुकर्मी थे, तिन्हा जो भी सजा देणे रे कठे बाहर ले जाया करहा ऐ थे l
\v 33 जेबे स्यों तेस जगहा पूजे जेस जो खोपड़ी बोल्हा ऐ, ता तिन्हें, तिन्हा दुंहींं पापिया साउगी से भी क्रूसा पर चढ़ाया, एकी जो तेसरी दाईं तरफ होर दूजे जो तेसरी बाईं तरफ l
\v 34 तेबे यीसुए बोल्या; हे पिता, इन्हा जो माफ़ करी दे, क्यूंकि ये नी जाणदे कि क्या करेया करहा ऐ? होर तिन्हें चिठ्ठी पाई किन्हें तेसरे कपड़े आपु मन्झ बांडी लये l
\v 35 लोक खड़ी किन्हें देख्या करहा ऐ थे होर मुखिए भी मजाक उड़ाया करहा ऐ थे, कि इने होर लोक बचाई रे, अगर ये परमेसरा रा मसीह आ, होर तेसरा चुणीरा आ, ता से आपणे आपा जो बचाई ले l
\v 36 स्पाहीये भी तेस वाले आई किन्हें मजाक उड़ाया होर तेस जो पीणे रे कठे सिरका दितेया l
\v 37 अगर तू यहूदिया रा राजा आ ता आपणे आपा जो बचाई ले l
\v 38 होर तेसरे ऊपर एक सुचना लिखिरी थी, कि ये यहूदिया रा राजा आ l
\s मन फिराणे वाळा पापी
\p
\v 39 जो पापी लटकाई रे थे, तिन्हा मंझा ले एकिए तेसरी बेज्जती करी किन्हें बोल्या; क्या तू मसीह नी आ? ता फेरी आपणे आपा जो होर आस्सा जो बचा l
\v 40 एता पर दूजे डाकुए तेस जो झिड़की किन्हें बोल्या, क्या तू परमेसरा ले भी नी डरदा? तू भी ता से ई सजा पाया करहा l
\v 41 होर आस्से ता न्याय रे मुताबक सजा पाया करहा ऐ, क्यूंकि आस्से ता आपणे करमा रा ठीक-ठीक फल पाया करहा ऐ; पर इने ता कोई भी गलत काम नी कितेया l
\v 42 तेबे तिने बोल्या; हे यीसू, जेबे तू आपणे राजा मन्झ आए, ता मुंजो याद रख्या l
\v 43 तिने तेस किन्हें बोल्या, हांऊ तुध किन्हें सच-सच बोल्हा; कि आज ई तुध मेरे साउगी स्वर्गलोका मन्झ हूणां l
\s यीसू रा प्राण छाडणा
\p
\v 44 होर लगभग दूजे पैहरा ले लई किन्हें त्रिजे पैहरा तक सारे देसा मन्झ न्याहरा छाई गया l
\v 45 होर सुरजा रा प्रयासा जांदा रैहया, होर मंदरा रा परदा बीचा मन्झा ले फटी गया l
\v 46 होर यीसूए जोरा किन्हें चिल्लाई किन्हें बोल्या; हे पिता, हांऊ आपणी आत्मा तेरे हाथा मन्झ सौम्पेया करहा: होर ये बोली किन्हें तिने प्राण छाडी दिते
\v 47 सुबेदारे, जो कुछ हुएया था देखी किन्हें, परमेसरा री जै-जै कार किती, होर बोल्या; पक्का ये माहणुं धर्मी था l
\v 48 होर सारी भीड़ जो ये देखणे रे कठे कठी हुई री थी, एस घटना जो देखी किन्हें छाती पिट्दी हुई वाप्स चली गयी l
\v 49 पर स्यों सभ जो तेस जो जाणहांं ऐं थे, तिन्हा जनानिया समेत जो गलीला ले तेसरे पीछे-पीछे आया करहा ई थी, दूर खड़ी किन्हें ये सभ कुछ देख्या कर्रही थी l
\s यीसू रा दफनाया जाणा
\p
\v 50 होर देखा युसूफ नांऊआंं रा एक मंत्री जो सज्जन होर धर्मी माहणुं था l
\v 51 होर से तिन्हारे फैसले होर तिन्हारे एस कामा ले खुस नी था, होर से यहूदिया रे नगर अरिमतिया रा रैहणे वाळा था होर परमेसरा रे राजा रा इंतजार करणे वाळा था l
\v 52 तिने पिलातुसा वाले जाई किन्हें यीसू री ल्हास मांगी लई l
\v 53 होर तेसरी ल्हास तुआरी किन्हें चादरा मन्झ ल्पेटी, होर एक कबरा मन्झ रखी, जो चटाना मन्झ खणी री थी; होर तेस मन्झ कोई कधी नी रखिरा था l
\v 54 से त्यारी रा ध्याड़ा था, होर सब्ता रा ध्याड़ा सुरहु हुणे वाळा था l
\v 55 होर तिन्हें जनानिये जो तेसरे साउगी गलीला ले आई री थी, पीछे-पीछे जाई किन्हें से कब्र देखी, होर ये भी कि तेसरी ल्हास किहां रखिरी थी l
\v 56 होर स्यों वाप्स आई होर खुस्बुदार चीजा त्यार किती; होर सब्ता रे ध्याड़े ता तिन्हें हुकमा रे मुताबक विश्राम कितेया l
\c 24
\s यीसू रा पुनरुत्थान
\p
\v 1 पर हप्ते रे पैहले ध्याड़े भ्यागा ई स्यों तिन्हा खुस्बुदार चीजा जो लई किन्हें जो तिन्हें त्यार कितरी थी, कबरा पर आई l
\v 2 तिन्हा जो कबरा परा ले पात्थर हट्टी रा मिलेया l
\v 3 होर अंदर जाई किन्हें प्रभु यीसू री ल्हास नी पाई l
\v 4 जेबे स्यों एस गल्ला ले हरान हुएया करहा ई थी ता देखा, दो मर्ध जिन्हें जे चमकीले कपड़े पैहनी रे थे तिन्हा वाले खड़ी गये l
\v 5 जेबे स्यों डरी गयी, होर धरती वखा आपणे मुंह फेरी दिते; ता तिन्हें तेस किन्हें बोल्या; तुस्से जीऊन्देया जो मरीरे मन्झ किधियो टोल्हा ई?
\v 6 से एथी नी आ, पर जीउंदा हुई गईरा; याद करा; कि तिने गलीला मन्झ रैहणे रे टैमा तुस्सा किन्हें क्या बोलिरा था l
\v 7 कि जरुरी आ, कि माहणुं रा पुत्र पापिया रे हाथा मन्झ पकड़ाया जाए; होर क्रूसा प्र्याहले चढ़ाया जाए; होर त्रीजे ध्याड़े जीउंदा हुई जाए l
\p
\v 8 तेबे तेसरी गल्ला तिन्हा जो याद आई l
\v 9 होर कबरा ले वाप्स आई किन्हें तिन्हें तिन्हा ग्यारा चेलेया जो, होर, बाकि सभी जो ये गल्ला सुणाई दिती l
\v 10 जिन्हे जे प्रेरिता किन्हें ये गल्ला बोली, स्यों ये जनानिया थी: मरियम मगदलीनी होर योअन्ना होर याकूबा री माऊ मरियम होर तिन्हा साउगी होर जनानिया भी थी l
\v 11 पर तिन्हा री गल्ला तिन्हा जो कहाणी साहीं लगी, होर तिन्हें तिन्हारा विस्वास नी कितेया l
\v 12 तेबे पतरस उठी किन्हें कबरा वाले दौड़ी के गया, होर झुकी सिर्फ कपड़े पईरे देखे, होर जो कुछ हुईरा था तेता ले हरान हुई किन्हें, से आपणे घरा जो चली गया l
\s इम्माऊसा रे पैंडे पर
\p
\v 13 देखा, तेस ई ध्याड़े तिन्हा मंझा ले दो जण इम्माउस नांऊआंं रे एकी ग्रांऊआं जो जाया करहा ऐ थे, जो यरुस्लेमा ले कोई सात मीला री दुरी पर था l
\v 14 होर स्यों इन्हा सभी गल्ला पर जो हुई री थी, आपु मन्झ गलबात करेया करहा ऐ थे l
\v 15 होर जेबे स्यों आपु मन्झ गलबात होर पूछताछ करेया करहा ऐ थे, ता यीसू आपुए तेथी हाजर हुई गया होर तिन्हा साउगी चलदा लग्या l
\v 16 पर तिन्हा री हाखिया ऐहड़ी बंद करी दितीरी थी, कि स्यों तेस जो नी पछ्याणी सके l
\v 17 तिने तिन्हा ले पुछेया; ये क्या गल्ला ई, जो तुस्से चल्दे-चल्दे आपु मन्झ करेया करहा ऐ? स्यों उदास हुई किन्हें खड़े रही गये l
\v 18 ये सुणी किन्हें, तिन्हा मन्झा ले क्लियुपास नांऊआंं रे एक आदमिए बोल्या; क्या तू यरुस्लेमा मन्झ कल्हा परदेसी आ; जो नी जाणदा, कि इन्हा ध्याड़े मन्झ क्या-क्या घटेया?
\p
\v 19 तिने तिन्हा ले पुछेया; कुण गल्ला? तिन्हें तेस किन्हें बोल्या; यीसू नासरी रे बारे मन्झ जो परमेसरा रा होर सभ लोका रे नेडे काम होर वचना मन्झ सामर्थी नबी था l
\v 20 होर माहयाजके होर आस्सा रे मुखिए से पकड़वाई दितेया, ताकि तेस पर मौता रा हुकम दितेया जाए; होर तेस जो क्रूसा पर चढ़ाया जाए l
\v 21 पर आस्सा जो आस थी, कि एस ई आस्सा जो छुटकारा देणा, होर इन्हा सभ गल्ला रे अलावा एस घटना जो घटी रे आज त्राय ध्याड़े हुई गईरे l
\v 22 होर आस्सा री संगता मंझा ले कई ज्नाने भी आस्से हरान करी दिते, जो भ्यागा-भ्यागा ई कबरा पर आईरी थी l
\v 23 होर जेबे तेसरी ल्हास नी पाई, ता ये बोल्दी हुई आई, कि आस्से स्वर्गदूता रा दर्सन देख्या, तिन्हें बोल्या कि से जीउंदा हुई गईरा l
\v 24 तेबे आस्सा रे साथिया मन्झा ले कई कबरा वाले गये, होर जेहड़ा तिन्हें जनानिया बोलिरा था, तिन्हें तेहड़ा ई तेथी पाया; तिन्हें से नी देख्या l
\p
\v 25 तेबे तिने तिन्हा किन्हें बोल्या; हे मूर्खो, होर नबीया रा सभ गल्ला पर विस्वास करणे रे मामले मन्झ मंदमति ऐ!
\v 26 क्या जरुरी नी था, कि मसीह ये दुःख उठाई किन्हें आपणी महिमा मन्झ प्रवेस करे?
\v 27 तेबे तिने मुसा ले होर सभ नबीया ले सुरहु करी किन्हें सारे पवित्र सास्त्रा मंझा ले, आपणे बारे मन्झ कितिरी गला रा मतलब तिन्हा जो समझाया l
\v 28 इतने मन्झ स्यों तेस ग्राऊंआं वाले पूजी गये, जेथी जे स्यों जाया करहा ऐ थे, होर तेसरे व्यवहारा ले ऐहड़ा मैहसूस हुएया कि से होर अगे जाणा चाहां l
\p
\v 29 पर तिन्हें ये बोली किन्हें से रोकेया, कि आस्सा वाले रही जा; क्यूंकि साहन्ज हुएया करहा ई होर ध्याड़ा भी ढळेया करहा l तेबे से तिन्हा साउगी रैहणे रे कठे भीतर गया l
\v 30 जेबे से तिन्हा साउगी खाणा खांदे बैठ्या, ता तिने रोटी लई किन्हें धन्याबाद कितेया, होर रोटी तोड़ी किन्हें तिन्हा जो देंदा लग्या l
\v 31 तेबे तिन्हा री हाखिया खुल्ही गयी; होर तिन्हें से पैहचाणी लया, होर से तिन्हा रे साम्हणें गायब हुई गया l
\v 32 तिन्हें आपु मन्झ बोल्या, जेबे से रस्ते मन्झ आस्सा किन्हें गल्ला करहा था, होर पवित्र सास्त्रा रा मतलब आस्सा जो समझाहां था, ता क्या आस्सा रा मन आगी साहीं नी भड़केया था?
\v 33 स्यों तेस ई टैम उठी किन्हें यरुस्लेमा जो वाप्स चली गये, होर तेथी तिन्हा जो स्यों ग्यारा प्रेरित होर तिन्हा साउगी तिन्हारे होर साथी सभ कठे मिले l
\v 34 स्यों बोल्हा ऐ थे, प्रभु सच्हे जीउंदा हुई गईरा , होर तिने समौना जो दर्सन दिते l
\v 35 तेबे तिन्हें दुंहींंऐ जो कुछ रस्ते मन्झ हुईरा था तेता रा ब्यौरा दितेया होर दस्सेया कि रोटी तोड़ने रे टैमा तिन्हें से किहां पछ्याणेया l
\s यीसू आपणे चेले जो दर्सन देहां ऐं
\p
\v 36 स्यों ये गल्ला हल्ली बोल्या ई करहा ऐ थे, कि से आपुए तिन्हा रे बीचा मन्झ आई किन्हें खड़ी गया; होर तिन्हा किन्हें बोल्या, तुस्सा जो सांति मिले l
\v 37 पर स्यों घबराई गये होर डरी गये, होर तिन्हा जो ये लग्या कि स्यों केसी भूता जो देख्या करहा ऐ l
\v 38 होर तिने तिन्हा किन्हें बोल्या; तुस्से किधियो डरहा ऐ? होर तुस्सा रे मना मन्झ सक कि हुएया करहा?
\v 39 मेरे हाथा होर पैरा जो देखा, कि हांऊ से ई आ; मुंजो छुही किन्हें देखा; क्यूंकि आत्मा री हड्डी मास नी हुंदा जेहड़ा तुस्से मेरे मन्झ देख्हा ऐ l
\v 40 ये बोली किन्हें तिने तिन्हा जो आपणे हाथ पैर दसे l
\v 41 जेबे खुसी रे मारे तिन्हा जो विस्वास नी हुएया, होर हरानी हुई, ता तिने तिन्हा ले पुछेया; क्या एथी तुस्सा वाले कुछ खाणा आ?
\p
\v 42 होर तिन्हें तेस जो भुनी री मछी रा एक टुकड़ा दितेया l
\v 43 तिने से मछी रा टुकड़ा लया होर तिन्हारे साम्हणें खाधेया l
\v 44 फेरी तिने तिन्हा किन्हें बोल्या, ये मेरी स्यों गल्ला ई, जो मैं तुस्सा साउगी रही किन्हें, तुस्सा किन्हें बोली थी, कि जरुरी आ, कि जितनी गल्ला मूसा री व्यवस्था होर नबिया री होर भजना री क्ताबा मन्झ, मेरे बारे मन्झ लिखिरी, स्यों सभ पुरी हो l
\v 45 तेबे तिने पवित्र सास्त्रा जो समझणे रे कठे तिन्हारी समझ खोल्ही दिती l
\v 46 होर तिन्हा किन्हें बोल्या, ऐहड़ा लिखिरी आ; कि मसीहा दुःख उठाणा, होर त्रीजे ध्याड़े मरीरे मंझा ले जीउंदे हुई जाणा l
\v 47 होर यरुस्लेमा ले लई किन्हें सभ जातिया मन्झ मन फिराऊआ रा होर पापा री माफ़ी रा प्रचार, तेसरे नांऊआंं ले ई कितेया जाणा l
\v 48 तुस्से इन्हा सभी गल्ला रे गुआह ऐ l
\v 49 होर एभे मेरे परम पिता जीए मेरे किन्हें जो वाद्हा कितिरा, से मां तुस्सा रे कठे भेजणा होर जेबे तक स्वर्गा ले सामर्थ नी पाओ, तेबे तक तुस्से एस नगरा मन्झ ई रुकी रैहेया l
\s यीसू रा स्वर्गारोहण
\p
\v 50 तेबे से तिन्हा जो बैतनियाहा तक बाहर लई गया, होर आपणे हाथ चकी किन्हें तिन्हा जो आसिरवाद दितेया l
\v 51 होर तिन्हा जो आसिरवाद देंदे हुए से तिन्हा ले लग हुई गया होर स्वर्गा जो चली गया l
\v 52 होर स्यों तेस जो प्रणाम करी के बड़ी खुसी किन्हें यरुस्लेमा जो वाप्स चली गये l
\v 53 होर लगातार मंदरा मन्झ हाजर हुई किन्हें परमेसरा री बड़ाई करहा ऐ थे l
