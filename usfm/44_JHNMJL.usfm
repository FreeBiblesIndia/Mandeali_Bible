\id JHN JOHN mandeali bible
\ide UTF-8
\rem Copyright Information: Creative Commons Attribution-ShareAlike 4.0 License
\h यूहन्ना
\toc1 यूहन्ना रा सुसमाचार
\toc2 यूहन्ना
\mt1 JOHN
\mt1 यूहन्ना
\iot परिचय
\io1 यहून्ना रचित सुसमाचारा मन्झ यीसू जो परमेसरा रे अनंत वचना रे रूपा मन्झ प्रस्तूत कितेया गईरा, जिने ''देहधारी हुई किन्हें आस्सा रे बीचा मन्झ डेरा कितेया'' एस क्ताबा मन्झ ये साफ-साफ लिखीरा, कि ये सुसमाचार इधी कठे लिख्या गईरा ताकि एस सुसमाचारा जो पढ़णे वाळे विस्वास करे कि यीसू ई बचनबद्ध उद्धारकर्ता यानि परमेसरा पुत्र आ, ताकि स्यों यीसू मन्झ विस्वासा रे ज्रीए जिंदगी पाई सको l (20:31)
\io1 भूमिका मन्झ यीसू जो परमेसरा रे अनंत जिंदगी रे रूपा मन्झ दसेया गईरा l तेता ले बाद सुसमाचारा रे पैहले हिस्से मन्झ सात चमत्कार या चिन्हा रा ब्खान आ, तिन्हा ले ये जाहिर हुहां कि यीसू बचनबद्ध उद्धारकर्ता यानि परेमसरा रा पुत्र आ l दूजे हिस्से मन्झ उपदेस ऐ l इन्हा मन्झ ये समझाया गईरा कि इन्हा चमत्कारा रा मतलब क्या आ? एस हिस्से मन्झ ये भी दस्या गईरा कि किहां कुछ लोके यीसू मन्झ विस्वास कितेया होर तेसरे पीछे चलणे वाळे बणीं गए, जेब्की दूजे लोके तिन्हारा विरोध कितेया होर विस्वास करणे ले इनकार करी दितेया l 13-17 अध्याया मन्झ यीसू रे पकड़वाये जाणे वाळी राती, यीसू होर तेसरे चेले साउगी पक्की भागीदारी, होर क्रूसा पर चढ़ाए जाणे ले एक ध्याड़े पैहले सान्झ्के रे टैमा चेले त्यार करणे होर तिन्हा जो उत्साहित करणे वाळे यीसू रे वचना रा ब्खान आ l आखरी अध्याया मन्झ यीसू रे पकड़वाये जाणे होर मुकद्दमे, तेसरे क्रूसा पर चढ़ाए जाणे, दफनाए जाणे, पुनरुत्थान, होर पुनरुत्थाना ले बाद चेले पर जाहिर हूणे री जाणकारी ई l
\io1 यहून्ना मसीह रे ज्रीए अनंत जिंदगी रे दाना पर जोर देहां l ये एक एहड़ा दान आ जो एभे सुर्हू हुहां होर ये दान तिन्हा जो मिल्हा जो यीसू जो मार्ग, सच्चाई, होर जिन्दगी रे रूपा मन्झ मन्हांं ऐं l आत्मिक गल्ला दसणे रे कठे रोजमर्रा जिन्दगी री आम चीजा रा प्रतीका रे रूपा मन्झ इस्तेमाल यूहन्ने रा एक खास गुण आ, जिहां जे- पाणी, रोटी, प्रयासा, पुहाल होर तेसरी भेडा, होर अंगूरा री बेल होर तेता रे फल l
\iot रूप-रेखा
\io1 भूमिका 1:1-18
\io1 यहून्ना बप्तिस्मा देणे वाळा होर यीसू रे पैहले चेले 1:19-51
\io1 यीसू री जनसेऊआ 2:1-12:50
\io1 यरुस्लेमा मन्झ आखरी रे कुछ ध्याड़े 13:1-19:42
\io1 प्रभु रा पुनरुत्थान होर तिन्हारा दिखाई देणा 20:1-31
\io1 अंत: ग्लीला मन्झ द्बारा सुझ्णा 21:1-25
\c 1
\s वचन देहधारी हुआ
\p
\v 1 सभी ले पैहले वचन था, होर वचन परमेसरा साउगी था, होर वचन ई परमेसर था l
\v 2 ये ई वचन पैहले ले परमेसरा साउगी था l
\v 3 सभ कुछ तेसरे ज्रीये जम्या, होर जो कुछ जम्या, तेता मंझा ले कोई भी चीज तेसरे बगैर नी जम्मी l
\v 4 तेस मंझ जीन्दगी थी, होर से जीन्दगी माहणुं री जोती थी l
\v 5 होर जोत न्ह्यारे  मंझ चम्का ई: होर न्ह्यारे  से नी मन्नेया l
\v 6 परमेसरा री तरफा ले भेजीरा एक माहणुं आया जेसरा नांऊ यूहन्ना था l
\v 7 से इधी कठे आया कि से जोती री ग्वाही दे, ताकि सभ तेसरे ज्रीये विस्वास करे l
\v 8 से आपु ता जोती नी था, पर तेस्सा जोती री ग्वाही देणे रे कठे आया l
\v 9 सच्ची जोती जो हर एक माहणुं जो प्रयासा देहां ईं संसारा मंझ आऊणे वाळी थी l
\p
\v 10 से संसारा मंझ था, होर संसार तेसरे ज्रीये जम्या, होर संसारे से नी पछयाणेया l
\v 11 से आपणे घरा आया होर तेसरे आपणे ही लोके से नी मन्नेया l
\v 12 पर जिन्हें से मन्नेया तिन्हा जो तिने तेसरी संतान हुणे रा हक दितेया, यानि जो तेसरे नांऊआंं पर विस्वास रख्हा ऐ l
\v 13 स्यों ना ता खुना ले, ना सरीरा री इच्छा ले, ना माहणुं री इच्छा ले, पर परमेसरा री इच्छा ले जम्मे l
\v 14 होर वचन देहधारी हुआ; होर उपकार होर सच्चाई किन्हें भहरी किन्हें आस्सा मंझ डेरा कितेया, होर आस्से तेसरी एहड़ी म्हीमा देखी, जेहड़ी पिता रे इकलौते पुत्रा री l
\v 15 यूहन्ने तेसरे बारे मंझ ग्वाही दीती होर चिल्लाई किन्हें बोल्या, कि ये से ई आ, जेसरे बारे मंझ मैं बोल्या, कि जो मेरे बाद आऊणे वाळा आ, से मेरे ले भी बढ़ी किन्हें आ, क्यूंकि से मेरे ले पैहले था l
\v 16 क्यूंकि तेसरी भरपूरी ले आस्से सभीये उपकारा पर उपकार हासल कितेया l
\v 17 इधी कठे कि व्यवस्था मूसा रे ज्रीये मिली, पर उपकार होर सच्चाई प्रभु यीसू मसीहा रे ज्रीये पूजे l
\v 18 प्रभु जो केसीए कधी नी देख्या, पर इकलौते पुत्रे जो पिता री गोदा मंझ आ, तिने ई से जाहिर कितेया l
\s यहून्ना बप्तिस्मा देणेवाळे री गुआही
\p
\v 19 यूहन्ने री ग्वाही ये ई कि जेबे यरूस्लेमा रे यहुदिये याजक होर लेवी जो तेस ले ये पुछणे रे कठे भेज्या कि तू कुणहांं?
\v 20 होर तिने ये मन्नी लया होर नाह नी किती पर मन्नी लया कि से मसीह नी आ l
\v 21 तेबे तिन्हें तेस ले पुछेया फेरी तू कुणहांं? क्या तू एलियाह आ? तिने बोल्या, हांऊ नी आं: ता क्या तू नबी आ? होर तिने जबाब दितेया, नी l
\v 22 तेबे तिन्हें तेस ले दबारा पुछेया, फेरी तू कुणहांं? ताकि आस्से आपणे भेजणे वाळे जो जबाब देई सके; तू आपणे बारे मंझ क्या बोल्हा?
\v 23 यूहन्ने बोल्या, जो यसायाह नबिये बोलीरा, कि हांऊ जंगला मंझ पुकारणे वाळे री अवाज ई कि प्रभु रा रस्ता सीधा करा l
\p
\v 24 स्यों फरीसिया री तरफा ले भेजे गईरे थे l
\v 25 तिन्हें तेस ले सुआल पुछेया, कि अगर तू मसीह नी आ, होर ना तू एलियाह आ, होर ना नबी आ, फेरी तू बप्तिस्मा कि देहां l
\v 26 यूहन्ने तिन्हा जो जबाब दितेया, कि हांऊ ता तुस्सा जो पाणी किन्हें बप्तिस्मा देहां; पर तुस्सा मंझ एक एहड़ा आदमी खड़ी रा, जेस जो तुस्से नी जाणदे l
\v 27 यानि से मेरे बाद आऊणे वाळा आ, होर हांऊ तेस रे बूटा रे तस्में री गाँठ खोलणे रे लायक भी नी आ l
\v 28 ये सारी गल्ला यर्दना ले पार बैथनियाहा मंझ हुई, जेथी जे यूहन्ना बप्तिस्मा देहां था l
\s परमेसरा रा मेम्ना
\p
\v 29 दूजे ध्याड़े तिने यीसू जो आपणी तरफ आउंदे देखी किन्हें बोल्या, देखा, ये परमेसरा रा मेम्ना आ, जो संसारा रे पापा जो उठाई लैंहां  l
\v 30 ये से ई आ, जेसरे बारे मंझ मैं बोलीरा था, कि एक आदमी मेरे पीछे आहूँआंं, जो मेरे ले भी अच्छा आ; क्यूंकि से मेरे ले पैहले था l
\v 31 होर हांऊ तेस जो नी पछयाणदा था, पर एता कठे हांऊ पाणी किन्हें बप्तिस्मा देंदा आया, कि से इस्राएला पर प्रगट हुई जाए l
\v 32 होर यूहन्ने ये ग्वाही दीती, कि मैं आत्मा कबुतरा साहीं गासा ले उतरदे देखी l होर से तेस पर रुकी गई l
\v 33 होर हांऊ ता तेस जो पछयाणदा नी था, पर जिने मुंजो पाणी किन्हें बप्तिस्मा देणे रे कठे भेजीरा, तिने ई मुंजो बोलीरा कि जेस पर तू आत्मा उतरदे होर रूकदे देखे से ई पवित्र आत्मा किन्हें बप्तिस्मा देणे वाळा आ l
\v 34 होर मैं देख्या, होर ग्वाही दीती, कि से ई परमेसरा रा पुत्र आ l
\s यीसू रा पैहला चेला
\p
\v 35 अगले ध्याड़े यूहन्ना आपणे दो चेले साउगी तेथी दबारा हाजर था l
\v 36 होर तिने यीसू जो जांदे देख्या होर बोल्या देखा, ये परमेसरा रा मेम्ना आ l
\v 37 तेबे स्यों दूहें चेले तेसरी सुणी किन्हें यीसू रे पीछे-पीछे चली पये l
\v 38 यीसुए पीछे मुड़ी किन्हें स्यों आपणे पीछे आऊंदे देखे होर बोल्या, तुस्से केस जो टोळहा ऐ? तिन्हें तेस किन्हें बोल्या, हे रब्बी, यानि, हे गुरु तू केथी रैंहयांं? तिने तिन्हा किन्हें बोल्या, चला देखी लऊवा l
\v 39 तेबे तिन्हें आई किन्हें तेसरे रैहणे री जगहा देखी, होर स्यों तेस ध्याड़े तेथी रही गये: होर ये लगभग दसुआं घंटा था l
\v 40 जिन्हें जे यूहन्ने री गल सुणी होर यीसू रे पीछे चली पये, तिन्हा दूंहीं मंझा ले एक, समौन पतरसा रा भाई अन्द्रीयास था l
\v 41 तिने पैहले आपणे सगे भाई समौना किन्हें मिली किन्हें बोल्या, कि आस्सा जो ख्रिस्तुस यानि , मसीह मिली गईरा l
\v 42 से तेस जो यीसू वाले लई आया: यीसुए तेस जो देखी किन्हें बोल्या, कि तू यूहन्ना रा म्हठा समौन आ, तुध कैफा, यानि पतरस कैहलाया जाणा l
\s फिलिप्पुस होर नतनएला रा बुलाया जाणा
\p
\v 43 दूजे ध्याड़े यीसुए गलीला जो जाणा चाहेया; होर तिने फिलिप्पुसा साउगी मिली किन्हें बोल्या, मेरे पीछे चल l
\v 44 फिलिप्पुस ता अन्द्रीयास होर पतरसा रे नगर बैतसैदा रा रैहणे वाळा था l
\v 45 फिलिप्पुसा जो नतनियेल मिल्या होर तिने तेस किन्हें बोल्या, आस्सा जो से मिली गईरा, जेसरे बारे मन्झ मूसा री व्यवस्था मंझ नबीये लिखीरा, ये आ युसुफा रा म्हठा, नासरता रा यीसू l
\v 46 नतनएले तेस किन्हें बोल्या, क्या कोई बांकी चीज भी नासरता ले निकळी सक्हा ई? फिलिप्पुसे तेस किन्हें बोल्या, चली के खुद देखी ले l
\p
\v 47 यीसुए नतनियेला जो आपणी तरफ आऊंदे देखी किन्हें तेसरे बारे मन्झ बोल्या, देखा, ये सच्हे इस्राएली आ: एस मंझ कपट नी आ l
\v 48 नतनियेले तेस किन्हें बोल्या, तू मुंजो किहां जाणहांं? यीसुए तेस जो जबाब दितेया; एता ले पैहले कि फिलिप्पुसे तू सादेया, मैं तू देखी लईरा था जेबे तू अन्जीरा रे डाळा रे थाले था l
\v 49 नतनियेले तेस जो जबाब दितेया, कि हे रब्बी, तू परमेसरा रा पुत्र आ: तू इस्राएला रा माहराजा आ l
\v 50 यीसुए तेस जो जबाब दितेया; क्या तू इधी कठे विस्वास करहा? कि मैं जो तेरे किन्हें बोल्या, कि मैं तू अन्जीरा रे डाळा रे थाले देख्या था, तुध एता ले बी बडे-बडे काम देखणे l
\v 51 फेरी तिने तेस किन्हें बोल्या, हांऊ तुस्सा किन्हें सच-सच बोल्हा, कि तुस्सा स्वर्गा रा दरवाजा खुल्ही रा होर परमेसरा रे स्वर्गदूता जो माहणुं रे पुत्रा पर, हेठ आऊंदे होर ऊपरा जो जांदे देखणा l
\c 2
\s ग्लीला रे काना मन्झ पैहला नौखा काम
\p
\v 1 फेरी त्रीजे ध्याड़े गलीला रे काना मन्झ केसी रा ब्याह था l होर यीसू री माऊ भी तेथी थी l
\v 2 होर यीसू होर तेसरे चेले भी तेस ब्याहा मन्झ सादे गईरे थे l
\v 3 जेबे दाखरस घटी गया, ता यीसू री माऊऐ तेस किन्हें बोल्या, कि तिन्हा वाले दाखरस नी रैहया l
\v 4 यीसुए तेस्सा किन्हें बोल्या, ओ ज्नाने मुंजो तुध किन्हें क्या काम आ? हल्ली मेरा टैम नी आया l
\p
\v 5 तेसरी माऊऐ दासा किन्हें बोल्या, जो कुछ से तुस्सा किन्हें बोले, तेहड़ा ई करेया l
\v 6 तेथी यहूदिया रे सुद्ध करणे रे मुताबक पात्थरा रे छेह हाण्डू रखिरे थे; जिन्हा मन्झ दो-दो, तीन-तीन मण आहूंआं था l
\v 7 यीसुए तिन्हा किन्हें बोल्या, घड़े मंझ पाणी भरा: तेबे तिन्हें स्यों घड़े मुंहा तक भरी दिते l
\v 8 तेबे तिने तिन्हा जो बोल्या, एबे थोहड़ा दाखरस काढ़ी किन्हें भोजा रे प्रधाना (दावता रे मुखिए) वाले लई जा l
\v 9 होर स्यों थोहड़ा दाखरस काढ़ी किन्हें लई गये, जेबे भोजा रे प्रधाने से स्वादी किन्हें देख्या, जो दाखा रा रस बणी गईरा था, होर नी जाणदा था, कि से केथी ले आईरा था, (पर जिन्हे दासे दाखरस काढ़ी किन्हें ल्यान्दिरा था, सिर्फ तिन्हा जो पता था) तेबे भोजा रे प्रधाने लाड़े जो सादी किन्हें बोल्या l
\v 10 हर एक माहणुं पैहले खरा दाखरस देहां, फेरी जेबे जे लोक पी किन्हें धुत हुई जाहें, तेबे मधम होर हल्का  देहां ऐं; पर तैं बधिया दाखा रा रस हली तक बचाई रखीरा l
\v 11 यीसुए गलीला रे काना मंझ आपणा ये पैहला चमत्कार दसी किन्हें आपणी म्हीमा दसी होर तेसरे चेले तेस पर विस्वास कितेया l
\v 12 तेता ले बाद से होर तेसरी माउ, होर तेसरे भाई, होर तेसरे चेले कफरनहुमा जो गये होर तेथी कुछ ध्याड़े रहे l
\s मन्द्रा ले व्पारी काढ़े गए
\p
\v 13 यहुदिया रा फसहा रा साजा नेडे था होर यीसू यरुस्लेमा जो गया l
\v 14 होर तेस मंदरा मंझ तिने बोहळद, होर भेड होर कबूतरा रे बेचणे वाळे, होर वपारी देखे l
\v 15 होर तिने रस्सिया रा कोड़ा बणाई किन्हें सभ भेडा होर बोह्ल्द मंदरा ले काढ़ी दिते, होर लेण देण करणे वाले रे ढब्बे सटी दिते, होर बैठणे री पीढ़ीया सटी दीती l
\v 16 होर कबूतर बेचणे वाळेया किन्हें बोल्या; इन्हा जो एथी ले बाहर लई जा: मेरे बाबा रे घरा जो वपारा रा घर नी बणाऊवा l
\v 17 तेबे तेसरे चेले जो याद आया कि ये लिखीरा, “तेरे घरा री धुना हांऊ खाई देणा’’l
\v 18 एता पर यहुदिये तेस किन्हें बोल्या, तू जे ये सभ करहा ता तू आस्सा जो कुण जे चमत्कार दस्हा?
\v 19 यीसू ए तिन्हा जो जबाब दितेया; कि एस मंदरा जो ढाई देया, होर मां ये त्रीजे ध्याड़े खड़ा करी देणा l
\v 20 यहुदिये बोल्या; एस मंदरा जो बनाणे रे कठे छन्ताळी साल लगे; होर क्या तुध ये मंदर तीन ध्याड़े मंझ खड़ा करी देणा?
\v 21 पर तिने आपणे सरीरा रे मंदरा रे बारे मंझ बोल्या था l
\v 22 इधी कठे जेबे से मरिरे मंझा ले जीउंदा हुई गया ता तेसरे चेले जो याद आया, कि तिने ये बोलिरा था; होर तिन्हें पवित्र सास्त्रा होर तेस वचना रा बिस्वास कितेया जो यीसुए बोलिरा था l
\s यीसू माहणुं रे मन जाणहां
\p
\v 23 जेबे से यरुस्लेमा मंझ फसहा रे टैम साजे मन्झ था, ता बौहतिए स्यों चमत्कार जो से दस्हा था, देखी किन्हें तेसरे नांउआं पर बिस्वास कितेया l
\v 24 पर यीसुए आपणे आपा जो तिन्हारे भरोसे नी छाडेया, क्यूंकि से सभी जो जाणहांं था l
\v 25 होर तेसजो एस गल्ला री कोई जरूरत नी थी, कि कोई आई किन्हें तेस जो माहणुं रे बारे मंझ दसे, क्यूंकि से आपु जाणहांं था, कि माहणुं रे मना मंझ क्या आ?
\c 3
\s यीसू होर निकुदेमुस
\p
\v 1 फरिसिया मंझा ले नीकुदेमुस नांऊआंं रा एक माहणुं था, जो यहूदिया रा हाकम था l
\v 2 तिने राती यीसू वाले आई किन्हें तेस किन्हें बोल्या, हे स्वामी, आस्से जाणहांं ऐं, कि तू परमेसर री तरफा ले गुरु बणी किन्हें आईरा; क्यूंकि कोई इन्हा चमत्कारा जो, जो तू दस्हा, अगर परमेसर तेस साउगी नी हो, ता से इन्हा चमत्कारा जो नी दसी सक्दा l
\v 3 यीसुए तेस जो जबाब दितेया; कि हांऊ तुस्सा किन्हें सच-सच बोल्हा, अगर कोई नंऊऐं सिरे ले नी जम्मे ता से परमेसरा रा राज नी देखी सक्दा l
\v 4 नीकुदेमुसे तेस जो बोल्या, माहणुं जेबे बुड्ढा हुई जाहां, ता से किहां माऊआ रे गर्भा मंझ जाई किन्हें दबारा जन्म लई सक्हा?
\v 5 यीसुए तेस जो जबाब दितेया, कि हांउ तुस्सा किन्हें सच-सच बोल्हा; कि जेबे तक कोई आदमी पाणी होर आत्मा किन्हें नी जम्मे ता से परमेसरा रे राजा मंझ प्रवेस नी करी सक्दा l
\v 6 क्यूंकि जो सरीरा ले जम्मीरा, से सरीर आ; होर जो आत्मा ले जम्मीरा, से आत्मा आ l
\v 7 अचम्भा नी कर, कि हांऊ तुजो बोल्हा; कि तुजो नंऊऐं सिरे ले जमणा जरूरी आ l
\v 8 हउवा जेथी चांही तेथी चल्हा ई, होर तू तेतारी अवाज सुणहांं, पर नी जाणदा, कि से केथी ले आहूँआंं ईं होर केथी जो जांही? जो कोई आत्मा ले जम्मीरा से एहड़ा ई आ l
\p
\v 9 निकुदेमुसे तेस जो जबाब दितेया; कि ये गल्ला किहां हुई सक्हा ई?
\v 10 ये सुणी किन्हें यीसुए तेस जो बोल्या; तू इस्राएली रा गुरु हुई किन्हें भी इन्हा गल्ला जो नी समझ्दा?
\v 11 हांऊ तुस्सा किन्हें सच-सच बोल्हा कि आस्से जो जाणहांं ऐं, से बोल्हा ऐ, होर जो आस्से देख्या तेता री ग्वाही देहां ऐं, होर तुस्से आस्सा री ग्वाही नी मनदे l
\v 12 जेबे मैं तुस्सा किन्हें धरतीया री गल्ला किती, ता तुस्से विस्वास नी करदे, जे हांउ तुस्सा किन्हें स्वर्गा री गल्ला करूँ, ता फेरी तुस्सा किहां विस्वास करणा?
\v 13 होर कोई स्वर्गा जो नी गया, पर से ई जो स्वर्गा ले उतरेया, यानि माहणुं रा म्हठा जो स्वर्गा मंझ आ l
\v 14 होर जिहां मुसे जंगला मंझ सांप (कीड़ा) ऊपर चढ़ाया, तिंहा ईं जरूरी आ कि माहणुं रा म्हठा भी ऊंचे पर चढ़ाया जाये l
\v 15 ताकि जो कोई विस्वास करे से तेस मंझ अनंत जिंदगी पाए l
\v 16 क्यूंकि परमेसरे संसारा किन्हें एहड़ा प्यार कितेया कि तिने आपणा इकलौता म्हठा देई दितेया, ताकि जो कोई तेस पर विस्वास करे से नास नी हो पर अनंत जिंदगी पाए l
\v 17 परमेसरे आपणे म्हठे जो संसारा मंझ इधी कठे नी भेज्या, कि से संसारा जो सजा रा हुक्म दे पर तिने से इधी कठे भेज्या कि संसार तेस रे ज्रीए मुक्ति पाई सके l
\v 18 जो तेस पर विस्वास करहा, तेस पर सजा रा हुक्म नी हुंदा, पर जो तेस पर विस्वास नी करदा, से दोषी बणी गया, इधी कठे कि तिने परमेसरा रे इकलौते म्हठे रे नांऊआंं पर विस्वास नी कितेया l
\v 19 होर सजा रे हुक्मा री वजहा ये ई कि प्रयासा संसारा मंझ आईरा, होर माहणुं ऐं न्ह्यारे जो प्रयासे ले ज्यादा खरा मन्या क्यूंकि तिन्हारे काम बुरे थे l
\v 20 क्यूंकि जो कोई बुराई करहा से प्रयासे किन्हें बैर करहा, होर से प्रयासे रे नेडे नी आउंदा, एहड़ा नी हो कि तेसरे कामा पर इल्जाम लगी जाए l
\v 21 पर जो सच्चा ई पर चल्हा, से प्रयासे रे नेडे आहूँआंं, ताकि तेसरे काम सूझी जाये, कि स्यों परमेस्वरा री तरफा ले किते गईरे l
\s यीसू रे बारे मन्झ यहून्ना री गुआही
\p
\v 22 एता ले बाद यीसू होर तेसरे चेले यहूदी देसा मंझ आये; होर से तेथी तिन्हा साउगी रही किन्हें बप्तिस्मा देंदा लग्या l
\v 23 होर यूहन्ना भी सालेमा रे नेडे एनाना मंझ बप्तिस्मा देंहां था, क्यूंकि तेथी बौहत पाणी था l होर लोक आई किन्हें बप्तिस्मा लैहां ऐं थे l
\v 24 क्यूंकि यहून्ना तेबे तक जेहला अन्दर नी पाईरा था l
\v 25 तेथी यूहन्ने रे चेलेया रा केसी यहूदी साऊगी सुद्धिकरणा रे बारे मंझ बैहस हुई l
\v 26 होर तिन्हें यूहन्ने वाले आई किन्हें तेस किन्हें बोल्या, हे रब्बी, यानि हे गुरु, जो आदमी यर्दना रे पार तेरे साउगी था, होर जेसरी ग्वाही तैं दीती, देखा से बप्तिस्मा देंहां, होर सभ तेस वाले आहूँआंं ऐं l
\p
\v 27 यूहन्ने जबाब दितेया, जेबे तक माहणुं जो स्वर्गा ले नी दितेया जाये तेबे तक से कुछ नी पाई सक्दा l
\v 28 तुस्से ता आपु ई मेरे गवाह ये, कि मैं बोल्या, हांउ मसीह नी आ, पर तेसले अगे भेज्या गईरा l
\v 29 जेसरी वाले जे लाड़ी ई, से ई लाड़ा आ: पर लाड़े रा दोस्त जो खड़ा हुई किन्हें तेसरी सुणहांं, से लाड़े री अवाज सुणी किन्हें बौहत खुस हूई जाहां, एभे मेरी ये खुसी पुरी हुई गई l
\v 30 जरूरी आ कि से बढ़े होर हांउ घटी जाऊं l
\v 31 जो ऊपरा ले आहूँआंं, से सभी ले खरा आ, जो धरती ले आहूँआंं से धरती रा आ; होर धरतिया री गल्ला करहा: जो स्वर्गा ले आहूँआंं, से सभी ले ऊपर आ l
\v 32 जो कुछ तिने देख्या, होर सुणेया, तेसरी ई ग्वाही देंहां; होर कोई तेसरी ग्वाही नी मनदा l
\v 33 क्यूंकि जो परमेसरे भेज्या, से परमेसरा री गल्ला करहा: क्यूंकि से आत्मा नापी-नापी के नी देंदा l
\v 34 क्यूंकि जो परमेसरे भेज्या, से परमेसरा री गल्ला करहा: क्यूंकि से आत्मा नापी-नापी के नी देंदा l
\v 35 पिता पुत्रा किन्हें प्यार रख्हा, होर तिने सभ चीजा तेसरे हाथा मंझ देई दीतीरी l
\v 36 जो पुत्रा पर विस्वास करहा, अनंत जिंदगी तेसरी ई; पर जो पुत्रा री नी मनदा, तेस जिंदगी नी देखणी, पर परमेसरा रा गुस्सा तेस पर रैंहयांं l
\c 4
\s यीसू होर सामरी ज्नाने
\p
\v 1 फेरी जेबे प्रभु जो पता लगया, कि फरीसीये सुणेया, कि यीसू यूहन्ने ले ज्यादा चेले बणाहां, होर तिन्हा जो बप्तिस्मा देंहां l
\v 2 बल्कि यीसू आपु नी पर तेसरे चेले बप्तिस्मा देंहां ऐं थे l
\v 3 तेबे से यहूदिया जो छाडी किन्हें गलीला जो चली गया l
\v 4 होर तेस जो सामरिया ले हुई किन्हें जाणा जरूरी था l
\v 5 एता कठे से सुखार नांउ सामरिया रे एक नगरा तक आया, जो तेस ज्मीना वाले आ, जो याकुबे आपणे म्हठे युसुफा जो दिती रा था l
\v 6 होर यकुबा रा कुआं भी तेथी था; यीसू आपणे सफरा रा थकीरा तेस कुएं पर ईहां ईं बैठी गया, होर ये गल छेह घंटे रे लगभग हुई l
\v 7 इतने मंझ एक सामरी ज्नाने पाणी भरणे रे कठे आई: यीसूऐ तेस्सा जो बोल्या, मुंजो पाणी प्या l
\v 8 क्यूंकि तेसरे चेले ता नगरा मंझ खाणा मूल्ले लैंदे गईरे थे l
\p
\v 9 तेस्से सामरी ज्नाने तेस जो बोल्या, तू यहूदी हुई किन्हें मेरे ले पाणी किहां मांघ्हा? (क्यूंकि यहूदी सामरिया साउगी कैसी भी तरीके रा व्यवहार नी रखदे थे) l
\v 10 यीसुए जबाब दितेया, अगर तू परमेसरा रे बारदाना जो जाणदी, होर ये भी जाणदी कि से कुणहांं जो तेरे किन्हें बोल्हा; मुंजो पाणी प्या ता तू तेसले मांगदी, होर से तुजो जिन्दगी रा पाणी देंदा l
\v 11 जनानिये तेस जो बोल्या, हे प्रभु, तेरे वाले पाणी भरणे रे कठे कुछ भी नी आ, होर कुआं बौहत डुघ्हा: ता फेरी से जिंदगी रा पाणी तेरे वाले केथी ले आया?
\v 12 क्या तू आस्सा रे बापू यकुबा ले बडा आ, जिने जे आस्सा जो ये कुआं दितेया; होर आपु होर आपणे बच्चे होर आपणे जानवरा समेत एता मंझा ले पींदे रैहे l
\p
\v 13 यीसुए तेस्सा जो जबाब दितेया, कि जेस भी ये पाणी पीणा तेस जो फेरी सोख लगणी l
\v 14 पर जो कोई तेस पाणी मन्झा ले पीन्घ्हा जो मां तेस जो देणा, तेस फेरी हमेसा रे कठे सोखे नी हूणां: पर जो पाणी मां तेस जो देणा, तेस तेता मंझ एक सोता बणी जाणा जेस हमेसा रे कठे मुट्दे रैहणां l
\v 15 ज्नाने तेस जो बोल्या, हे प्रभु तेस पाणी जो मुंजो देई दे ताकि हांउ सोखी नी रहूँ होर ना पाणी भरणे रे कठे इतनी दूर आंऊ l
\v 16 यीसुए तेस्सा जो बोल्या, जा, आपणे लाड़े जो एथी सादी किन्हें लई आऊ l
\v 17 तेस्से ज्नाने जबाब दितेया, कि हांउ बगैर लाड़े ई: यीसुए तेस्सा किन्हें बोल्या, तू ठीक बोल्हा ई कि हांउ बगैर लाड़े ई l
\v 18 क्यूंकि तू पांज लाड़े करी चुकी री, होर जेस वाले तू एभे हाई से भी तेरा लाड़ा नी आ; ये ता तैं सच बोल्या l
\p
\v 19 तेस्से ज्नाने तेस जो बोल्या, हे प्रभु, मुंजो लग्हा कि तू नब्बी आ l
\v 20 आस्सा रे पूर्वजे एस पहाड़ा पर ई भजन कितेया: होर तुस्से बोल्हा ऐ कि से जगहा जेथी जे भजन करणा चहिए से यरुस्लेमा मंझ ई l
\v 21 यीसुए तेस्सा जो बोल्या, हे ज्नाने, मेरी गल्ला रा विस्वास कर कि से टैम आहूँआंं कि तुस्सा ना ता एस पहाड़ा पर पिता रा भजन करणा ना यरुस्लेमा मंझ l
\v 22 तुस्से जेस जो नी जाणदे, तेसरा भजन करहा ऐ; होर आस्से जेस जो जाणहांं ऐं तेसरा भजन करहा ऐ; क्यूंकि उद्धार यहूदिया मंझा ले आ l
\v 23 पर से टैम आहूँआंं, बल्कि एभे भी आ तेता मंझ सच्चे भक्ता पिता रा भजन आत्मा होर सच्चा ई किन्हें करणा, क्यूंकि पिता आपणे कठे एहड़े ई भजन करणे वाळेया जो टोळहा l
\v 24 परमेसर आत्मा आ, होर जरूरी आ कि तेसरे भजन करणे वाळे आत्मा होर सच्चाई किन्हें भजन करे l
\v 25 ज्नाने तेस किन्हें बोल्या, हांउ जाणहांं ईं कि मसीह जेस्जो जे ख्रीष्ट बोल्हा ऐ, से आउणे वाळा आ; जेबे तेस आऊणा, तेबे तेस आस्सा जो सभ गल्ला दसी देणी l
\v 26 यीसुए तेस्सा जो बोल्या, हांउ जो तेरे किन्हें बोल्या करहा, हांउ से ई आ l
\s चेले री वाप्सी
\p
\v 27 इतने मंझ तेसरे चेले आई गये, होर अचम्भा करदे लगे, कि से ज्नाने किन्हें क्या गल्ला करेया करहा; तेबे बी केसीए नी बोल्या, कि तू क्या चाहां? या किधियो तेस्सा किन्हें गल्ला करेया करहा था l
\v 28 तेबे से ज्नाने आपणा घड़ा छाडी किन्हें नगरा मंझ चल्ली गयी, होर से लोका किन्हें बोल्दी लगी l
\v 29 आऊआ, एक माहणुं जो देखा, जिने मेरे बारे मंझ जो भी मैं कितेया से सभ कुछ तिने दसी दितेया: केथी ऐ मसीह ता नी आ?
\v 30 इधी कठे स्यों नगरा ले निकळी किन्हें तिन्हा वाले आउंदे लगे l
\v 31 तेस ई टैम तेसरे चेले यीसू किन्हें अर्ज करदे लगे, कि हे रब्बी, कुछ खाई ले l
\v 32 पर तिने तिन्हा किन्हें बोल्या, मेरे वाले खाणे रे कठे एहड़ा खाणां आं जेस जो तुस्से नी जाणदे l
\p
\v 33 तेबे चेले आपु मंझ बोल्दे लगे, क्या केसीए तेसरे कठे कुछ खाणा ल्यान्द्रा?
\v 34 यीसुए तिन्हा किन्हें बोल्या, मेरा खाणा ये आ, कि आपणे भेजणे वाळे री इच्छा रे मुताबक चलूं होर तेसरा काम पूरा करूं l
\v 35 क्या तुस्से नी बोल्दे, कि कटणी हूंणे मंझ हल्ली बी चार म्हीने बाकी ये? देखा, हांउ तुस्सा किन्हें बोल्हा, आपणी हखीया चकी के खेता जो देखा, कि स्यों डोहरीया कटणी रे कठे पक्की चुकीरी l
\v 36 होर काटणे वाळा मजदूरी पाहां, होर हमेसा रे कठे फल कठा करहा; ताकि बाहणे वाळा होर काटणे वाळा दुहें मिली किन्हें आनन्द मनाईये l
\v 37 क्यूंकि एता पर ये कहावत ठीक बैठणी कि बेजा बाहणे वाळा होर आ होर काटणे वाळा होर आ l
\v 38 मैं तुस्से तेस खेता री कटाई रे कठे भेजे, तेता मंझ तुस्से मैहनत नी किती: होरीये मैहनत किती होर तुस्से तिन्हारी मैहनता रे फला मंझ भागी बणे l
\s सामरिया रा विस्वास करणा
\p
\v 39 तेस नगरा रे बौहत सामरीये तेस्सा जनानीया रे कैहणे रे कारण, जेस्से जे ये ग्वाही दितीरी थी, कि तिने सभ कुछ जो मैं कितिरा था, मुन्झो दसी दितेया, तेस्सा री एस गल्ला पर विस्वास कितेया l
\v 40 तेबे जेबे ये सामरी तेस वाले आये, ता स्यों तेस किन्हें बिनती करदे लगे, कि आस्सा वाले एथी रही जा: होर से तेथी दो ध्याड़े तक रैहया l
\v 41 होर तेसरे बचना रे कारण होर भी बौहतिए विस्वास कितेया l
\v 42 होर तिन्हें तेस्सा ज्नाने किन्हें बोल्या, एभे आस्से तेरे कैहणे ले ई विस्वास नी करदे, क्यूंकि आस्से आप्हुए सुणी लैया, होर जाणहांं ऐं कि सच्हे ये ई संसारा रा मुक्तिदाता आ l
\v 43 फेरी से दो ध्याड़े ले बाद से तेथी ले निकळी किन्हें गलीला जो चली गया l
\v 44 क्यूंकि यीसुये आप्हुए ग्वाही दीती, कि नबी आपणे देसा मंझ इज्जत नी पांदा l
\v 45 जेबे से गलीला मंझ आया, ता गलीली चाऊवा किन्हें तेस किन्हें मिले, क्यूंकि जितने काम तिने यरुस्लेमा मंझ साजे रे टैमा मंझ कितीरे थे, तिन्हें सभ कुछ देखीरा था, क्यूंकि स्यों भी साजे मंझ गईरे थे l
\s राजकर्मचारी रे म्हठे री चंगाई
\p
\v 46 तेबे से फेरी गलीला रे काना मंझ आये, जेथी जे तिने पाणी रा दाखरस बणाया था: होर एक राजे रा कर्मचारी* था जेसरा म्हठा कफरनहुमा* मन्झ बमार था l
\v 47 तिने ये सुणी किन्हें कि यीसू यहूदिया रे गलीला मंझ आई गईरा, से तेस वाले गया होर तेस किन्हें बिनती करदा लग्या कि चली किन्हें मेरे म्हठे जो ठीक करी दे: क्यूंकि से मरणे ई वाळा था l
\v 48 यीसुए तेस जो बोल्या, जेबे तक तुस्से चिन्ह होर चमत्कार नी देख्घे तेबे तक तुस्सा कधी विस्वास नी करणा l
\p
\v 49 राजे रे कामीये* तेस किन्हें बोल्या; हे प्रभु, मेरे म्हठे री मौत हुणे ले पैहले चली पऊ l
\v 50 यीसुए तेस जो बोल्या, जा, तेरा म्हठा जीउंदा आ: तिने आदमिये यीसू री गल्ला रा विस्वास कितेया, होर से चली गया l
\v 51 से रस्ते मन्झ जाया करहा था, कि तेसरे सेवक तेस वाले आई किन्हें मिले होर बोल्दे लगे कि तेरा म्हठा जीउंदा आ l
\v 52 तिने तिन्हा ले पुछेया कि केस टैम से ठीक हुंदा लग्या था? तिन्हें तेस जो बोल्या, काल सातुवे घंटे एसरा बुखार उतरी गया l
\v 53 तेबे पिता जाणी गया, कि ये तेस ई टैम ठीक हुई गया जेस टैमा जे यीसुए तेस जो बोल्या, तेरा म्हठा जीउंदा आ, होर तिने होर तेसरे सारे टब्बरे विस्वास कितेया l
\v 54 ये दूजा चमत्कार था, जो यीसुए यहूदिया ले निकळी किन्हें गलीला मंझ आई किन्हें दस्या l
\c 5
\s अड़ताळी साला रे रोगी री चंगाई
\p
\v 1 इन्हा गल्ला ले बाद यहूदीया रा एक साजा हुआ होर यीसू यरुस्लेमा जो चली गया l
\v 2 यरुस्लेमा मंझ भेड फाटका वाले एक तलाब आ जेस जो इब्रानी भाषा मंझ बेतसैदा बोल्हा ऐ, होर तेसरे पांज डेहळिया या बर्यांडे ये l
\v 3 इन्हा मंझ बौहत बीमार, काणे, लंगड़े, होर बेजान (सुकी रे अंगा वाळे) (पाणी रे हीलणे रे इंतजारा मंझ) तेथी पईरे हुहां ऐं थे l
\v 4 क्यूंकि नियुक्त कितीरे टैमा रे मुताबक परमेसरा रे स्वर्गदूत तालाबा मंझ उतरी किन्हें पाणी जो हिलायें थे: पाणी हीलदे ही जो कोई पैहले उतरहा था से ठीक हुई जाहां था चाहे तेसरी केहड़ी भी बमारी की नी हो l
\v 5 तेथी एक माहणुं था, जो ठती साला ले ब्मारिया  मंझ पईरा था l
\v 6 यीसुए तेस जो तेथी पईरा देखी किन्हें होर ये जाणी किन्हें कि ये बौहत ध्याड़े ले एस दसा मंझ पईरा l तेस्ते पुछेया, क्या तू ठीक हूणां  चाहां?
\v 7 तिने बमारे तेस जो जवाब दितेया, कि हे प्रभु, मेरे वाले कोई माहणुं नी आ, कि जेबे जे पाणी हिलाया जाहां, ता मुंजो तलाबा मंझ तुआरी सके; पर मेरे पुजदे-पुजदे दूजा मेरे ले पैहले उतरी जाहां l
\v 8 यीसुए तेस जो बोल्या, उठ होर आपणा मांजा चकी किन्हें हांडदा लग l
\v 9 से आदमी झट पट ठीक हुई गया, होर आपणा मांजा चकी किन्हें चलदा फिरदा लग्या l
\p
\v 10 से सब्ता रा ध्याड़ा था l एता कठे यहूदी तेस किन्हें, से जे ठीक हुई गईरा था, तेस किन्हें बोल्दे लगे, कि आज ता सब्ता रा ध्याड़ा आ, होर नियमा रे मुताबक तेरा मांजा चकणा ठीक नी आ l
\v 11 तिने तेस जो जबाब दितेया, कि जिने हांउ ठीक कितेया, तिने ई मुंजो बोल्या, आपणा मांजा चकी किन्हें हांडदा लग l
\v 12 तिन्हें तेस्ते पुछेया से कुण माहणुं आं जिने जे तुजो बोल्या, आपणा मांजा चकी किन्हें हांडदा लग l
\v 13 पर से जे ठीक हुई गयी रा था, से नी जाणदा था कि से कुणहांं; क्यूंकि तेस जगहा मंझ भीड़ भड़ाका हुणे री बजहा ले यीसू तेथी ले हटी गईरा था l
\v 14 इन्हा गल्ला ले बाद से यीसू जो मंदरा मंझ मिल्या, तेबे यीसुए तेस किन्हें बोल्या, देख, तू ता ठीक हुई गईरा; फेरी द्बारा कधी पाप देख्या करदा, एहड़ा नी हो कि एता ले भी कोई बड्डी बिपदा तेरे पर आई जाए l
\p
\v 15 तिने माहणुं ऐं जाई किन्हें यहूदिया किन्हें बोली दितेया, कि जिने जे हांउ ठीक कितेया, से यीसु आ l
\v 16 एता रे कठे यहूदी यीसू जो स्तांदे लगे, क्यूंकि से एहड़े-एहड़े काम सब्ता रे ध्याड़े करहा था l
\v 17 पर यीसुए तिन्हा जो बोल्या, कि पिता एभे तक काम करहा, होर हांऊ भी काम करहा l
\v 18 एस वजहा ले यहूदी होर भी ज्यादा तेस जो मारणे री कोसिस करदे लगे, कि से ना सिर्फ सब्ता रे ध्याड़े रे नियमा जो तोड़हा, पर परमेसरा जो आपणा पिता बोली किन्हें, आपणे आपा जो परमेसरा रे बराबर मन्हां l
\s पुत्रा रा हक
\p
\v 19 एता पर यीसुए तिन्हा जो बोल्या, हांऊ तुस्सा किन्हें सच-सच बोल्हा, पुत्र आपणे आप कुछ नी करी सक्दा, पर से सिर्फ तेहड़ा ई कर्रहा जेहड़ा से पिता जो करदे देख्हा, क्यूंकि जो-जो काम से करहा, तिन्हा कामा जो पुत्र भी तेहड़ा ई करहा l
\v 20 क्यूंकि पुत्र पिता किन्हें प्यार करहा होर जो-जो काम से आपु करहा, से सभ तेस जो दस्हा; होर तेस एता ले भी बडे-बडे काम तेस जो दसणे, ताकि तुस्से अचम्भा करी सको l
\v 21 क्यूंकि जिहांं पिता मरीरे जो ठुआळहा होर जिन्दा करहा, तिहां ईं पुत्र भी जिन्हां जो से चांहा तिन्हा जो जिन्दगी देंहां l
\v 22 होर पिता कैसी रा फैसला नी करदा, पर फैसले रा सारा काम तिने पुत्रा जो देई दिती रा l
\v 23 जिहांं सब लोक पिता री इज्जत करहा ऐ तिहां ईं पुत्रा री भी इज्जत करा: जो पुत्रा री इज्जत नी करदा, से पिता री जिने जे से भेजीरा, तेसरी इज्जत नी करदा l
\p
\v 24 हांउ तुस्सा किन्हें सच-सच बोल्हा, जो मेरी बाणी सुणी किन्हें मेरे भेजणे वाळेया रा विस्वास करहा, अनंत जीन्दगी तेसरी ई, होर तेस पर सजा रा हुक्म नी हुन्दा पर से मौता ले पार हुई किन्हें जीन्दगी मंझ आई चुकिरा l
\v 25 हांऊ तुस्सा किन्हें सच-सच बोल्हा, एहड़ा टैम आहूँआंं, होर एभे भी आ, जेता मंझ मुरदेया परमेसरा रे पुत्रा री अवाज सुणनी, होर जो सुणघे तिन्हा जीणा l
\v 26 क्यूंकि जिहां पिता आपणे आपा मंझ जीन्दगी रख्हा, तिहां ईं तिने ये हक आपणे पुत्रा जो भी दिती रा कि स्यों आपणे आपा मंझ जीन्दगी रखे l
\v 27 बल्कि तेस जो फैसला करणे रा भी हक दितेया, क्यूंकि से माहणुं रा म्हठा आ l
\v 28 एता ले हरान मत हुआ, से टैम आहूँआंं, कि जितने कबरा मंझ ऐ, तिन्हा तेसरी अवाज सुणी किन्हें निकळना l
\v 29 जिन्हें जे भलाई कितिरी तिन्हा जिंदगी रे पुनरूथाना रे कठे जी उठणा होर जिन्हें जे बुराई कीतीरी तिन्हा सजा रे पुनरूथाना रे कठे जी उठणा l
\s यीसू रे बारे मन्झ गुआही
\p
\v 30 हांऊ आपणे आप कुछ नी करी सक्दा; जो हांऊ सुणहांं, हांऊ तेहड़ा ई फैसला करहा, होर मेरा न्याय सच्चा आ, क्यूंकि हांऊ आपणी इच्छा नी, पर आपणे भेजणे वाळे री इच्छा चांहां l
\v 31 जे हांऊ आप्हुए आपणी गुआही देंऊ ता मेरी गुआही सच्ची नी ई l
\v 32 एक होर आ जो मेरी गुआही देहां से सच्ची ई l
\v 33 तुस्से यूहन्ने ले पुछवाया होर तिने सच्चा ई री गुआही दिती l
\v 34 पर हांऊ आपणे बारे मंझ माहणुंआं री गुआही नी चाहन्दा, फेरी भी हांऊ ये गल्ला इधी कठे करहा, ताकि तुस्सा जो मुक्ति मिले l
\v 35 से एहड़ा दीया था जो भख्हा होर चमक्हा था; होर तुस्सा जो कुछ देरा तक तेसरे प्रयासे मंझ, मगन हूणां बांका लग्या l
\v 36 पर मेरे वाले जो गुआही ई से यूहन्ने री गुआही ले बड्डी ई: क्यूंकि जो काम पिते मुंजो पूरा करणे रे कठे सौम्पीरा यानि ये ई काम जो हांऊ करहा, स्यों मेरे गुआह ऐ, कि पिते हांऊ भेजीरा l
\v 37 होर पिता जिने जे हांउ भेजिरा, तिने ई मेरी गुआही दीती: तैं ना कधी तेसरी अवाज सुणी, होर ना तेसरी सकल देखी l
\v 38 होर तुस्से तेसरे बचना जो मना मंझ नी बसणा देंदे क्यूंकि जिने जे से भेज्या तेसरा विस्वास नी करदे l
\p
\v 39 तुस्से पवित्र सास्त्रा मंझ टोळहा ऐ, क्यूंकि तुस्से ये सोच्हा ऐ कि तेता मंझ तुस्सा जो अनन्त जीन्दगी मिल्हा ई, होर ये से ई आ जो मेरी गुआही देंहां l
\v 40 फेरी भी तुस्से जीन्दगी पाणे रे कठे मेरे वाले नी आऊणा चाहन्दे l
\v 41 हांऊ माहणुं ले इज्जत नी चाहन्दा l
\v 42 पर हांउ तुस्सा जो जाणहांं, कि तुस्सा अन्दर परमेसरा रा प्यार नी आ l
\v 43 हांउ आपणे पिता रे नांऊआंं ले आईरा, होर तुस्से मुंजो नी मन्नदे; अगर कोई होर आपणे ई नांऊआंं ले आई जाये, ता तुस्सा से स्वीकार करी लैणा l
\v 44 तुस्से मांह पर किहां विस्वास करी सक्हा ऐ? जेबे जे तुस्से जे एक दूजे ले इज्जत चाहें, होर तेस्सा इज्जता रे बारे मन्झ सोच्दे भी नी जो परमेसरा री तरफा ले आहूँआंं ईं l
\p
\v 45 ये नी समझा, कि मां पिता रे साम्हणें तुस्सा पर दोष लगाणा: तुस्सा पर दोष लगाणे वाळा ता हाया यानि मूसा जेस पर तुस्से भरोसा रखीरा l
\v 46 क्यूंकि अगर तुस्से मूसा रा विस्वास कितेया, ता तुस्से मेरा भी विस्वास करदे, क्यूंकि तिने मेरे बारे मंझ लिखीरा l
\v 47 पर अगर तुस्से तेसरी लिखी री गल्ला रा विस्वास नी करदे, ता मेरी गल्ला रा विस्वास तुस्सा किंहा करणा?
\c 6
\s पांज हजार मर्धा जो खाणा खुआणा
\p
\v 1 इन्हा गल्ला ले बाद यीसू गलीला री झीला यानि तिबिरीयास झीला रे दूजे किनारे पर गया l
\v 2 होर एक बडी भीड़ तेसरे पीछे हुई गयी क्यूंकि जो चमत्कार से रोगीया पर करहा था स्यों तिन्हा जो देख्हा ऐ थे l
\v 3 तेबे यीसू पहाड़ा पर चढ़ी किन्हें तेथी आपणे चेले साउगी बैठेया l
\v 4 होर यहूदिया रा फसहा रा साजा नेडे था l
\v 5 तेबे यीसुए आपणी हाखिया उठाई किन्हें एक बौहत बड्डी भीड़ आपणे वाले आउंदे देखी, होर फिलिप्पुसा किन्हें बोल्या, कि आस्से इन्हा रे कठे खाणा केथी ले खरीदिये?
\v 6 पर तिने ये गल तेस जो परखण रे कठे बोली; क्यूंकि से आपु जाणहांं था की तेस क्या करणा l
\p
\v 7 फिलिपुसे तेसजो जबाब दितेया, कि दो सौ दीनारा री रोटी भी तिन्हा रे कठे पुरी नी हूणीं ताकि तिन्हा मंझा ले हर एकी जो थोड़ी-थोड़ी मिली सके l
\v 8 तेसरे चेले मंझा ले समौन पतरसा रे भाई अन्द्रीयासे तेस जो बोल्या l
\v 9 एथी एक म्हठा आ जेस वाले जौवा री पांज रोटीया होर दो मछिया ई l पर इतने लोका रे कठे यों क्या ई l
\v 10 यीसुए बोल्या, कि लोका जो बठयाळी देया l तेस जगहा बौहत घाह था: तेबे स्यों लोक जो गिणतिया मंझ लगभग पांज हजार थे बैठी गये:
\v 11 तेबे यीसुए रोटिया लई, होर धन्याबाद करी किन्हें बैठणे वाळेया मंझ बांडी दिती: होर तिंहां ईं मछिया मंझा ले जितनी स्यों चांहे थे तिन्हा जो बांडी दिती l
\v 12 जेबे स्यों खाई किन्हें रजी गये ता तिने आपणे चेले किन्हें बोल्या, कि बचीरे टुकड़े कठे करा, ताकि कुछ भी बरबाद नी हो l
\v 13 तेबे तिन्हें बचीरे टुकड़े कठे किते, होर तिन्हें जौवा री पांज रोटिया रे टुकड़े जो खाणे वाळे ले बची गईरे थे तिन्हारी बारा टोकरीया भरी l
\v 14 जेबे जो अदभुत काम करी किन्हें तिने दसी दितेया ता स्यों लोक ये देखी किन्हें बोल्दे लगे; कि से नबी जो संसारा मंझ आऊणे वाळा था, पक्का ये ई आ l
\v 15 यीसुए ये जाणी किन्हें कि स्यों मुंजो राजा बणाणे रे कठे पकड़ना चांहे, होर से तेथी ले निकळी किन्हें कल्हा पाहड़ा पर चली गया l
\s यीसू पाणी पर चल्हा ऐ
\p
\v 16 फेरी जेबे साहन्ज हुई, ता तेसरे चेले झीला रे बाढ़े गये l
\v 17 होर स्यों किस्तिया मंझ सुआर हुई किन्हें झीला ले हुई किन्हें कफरनहूमा जो जांदे लगे: तेस टैम न्हयारा हुई गईरा था, होर यीसू हली तक तिन्हा वाले नी अईरा था l
\v 18 होर आंधी री वजहा ले झीला मंझ लैहरा उठदी लगी l
\v 19 इधी कठे जेबे स्यों किस्ती च्लांदे-च्लांदे लगभग तीन चार मील निकळी गये, ता तिन्हें यीसू जो झीला पर चलदे, होर किस्ती रे नेडे आऊन्दे देख्या, होर डरी गये l
\v 20 पर तिने तिन्हा किन्हें बोल्या, डरा नी, ये हांऊ आं l
\v 21 तेबे जाई किन्हें तिन्हें यीसू जो किस्ती मंझ चढ़णे दितेया: होर जल्दी ही किस्ती तेस जगहा पूजी गयी जेथी जे स्यों जाणां चाहें थे l
\s लोक यीसू जो टोळहा ऐ
\p
\v 22 दूजे ध्याड़े जेबे लोका री भीड़ झीला रे पार खड़ी री थी, ता तिन्हें ये देख्या, कि तेथी एक किस्ती जो छाडी किन्हें होर कोई किस्ती नी थी, होर यीसू आपणे चेले साउगी तेस किस्ती पर नी चढ़ेया, पर सिर्फ तेसरे चेले ही गईरे थे l
\v 23 तेबे भी होर छोट्टी किस्तीया तिबरीयासा ले तेस जगहा आई जेथी तिन्हें प्रभु रा धन्यबाद करणे ले बाद रोटी खाध्ही थी l
\v 24 एता कठे जेबे भीड़े देख्या, कि एथी ना यीसू आ, होर ना तेसरे चेले ऐ, स्यों भी छोटी-छोटी किस्तीया मंझ सुआर हुई किन्हें यीसू जो टोल्दे-टोल्दे कफरनहुमा जाई पूजे l
\s यीसू जिंदगी री रोटी
\p
\v 25 होर तिन्हें झीला ले पार तेस साउगी मिली किन्हें बोल्या, हे रब्बी तू एथी केभे आया?
\v 26 यीसुए तिन्हा जो जबाब दितेया, कि हांऊ तुस्सा किन्हें सच-सच बोल्हा, तुस्से मुंजो एता कठे नी टोल्दे कि तुस्से चमत्कार देखे, पर एता कठे टोल्हा ऐ कि तुस्से रोटिया खाई किन्हें रजी गये l
\v 27 नास हुणे वाळे खाणे रे कठे मैहनत नी करा, पर तेस खाणे रे कठे मैहनत करा जो अनंत जीन्दगी तक बणी किन्हें रहे, जो माहणुंआं रे पुत्रा तुस्सा जो देणी, क्यूंकि पिता यानि परमेसरे तेस पर छाप करी दिती l
\v 28 तिन्हें तेस किन्हें बोल्या, परमेसरा रा काम करणे रे कठे आस्सा जो क्या करणा चहिए?
\v 29 यीसुए तिन्हा जो जबाब दितेया, परमेसरा रा काम ये आ, कि तुस्से तेस पर जिने जे से भेजीरा विस्वास करा l
\v 30 तेबे तिन्हें तेस किन्हें बोल्या, फेरी तू कुण जे नौखा काम करहा कि आस्से तेसजो देखी किन्हें विस्वास करीए, तू कुण जे काम दस्हा?
\v 31 आस्सा रे बाबदादे जंगला मंझ मन्ना खाध्या, जो लिखीरा आ, कि तिने तिन्हा जो खाणे रे कठे स्वर्गा ले रोटी दिती l
\p
\v 32 यीसुए तिन्हा किन्हें बोल्या, हांऊ तुस्सा किन्हें सच-सच बोल्हा कि मुसे तुस्सा जो से रोटी स्वर्गा ले नी दिती, पर मेरा पिता तुस्सा जो स्वर्गा ले सच्ची रोटी देहां l
\v 33 क्यूंकि परमेसरा री रोटी से ई जो स्वर्गा ले उतरी किन्हें संसारा जो जीन्दगी देहां ईं l
\v 34 तेबे तिन्हें तेस किन्हें बोल्या, हे पभु, ये रोटी आस्सा जो हमेसा देया करा l
\v 35 यीसुए तिन्हा किन्हें बोल्या, जीन्दगी री रोटी हांऊ ईं: जेस जे मेरे वाले आऊणा तेस कधी भी भूखे नी रैहणां होर जो माह पर विस्वास करघा, तेस जो कधी सोख नी लगणी l
\v 36 पर हांऊ तुस्सा जो बोल्हा, कि तुस्से भी हांऊ देखी लईरा, तेबे भी विस्वास नी करदे l
\v 37 जो कुछ पिता मुंजो देहां से मेरे वाले आहूँआंं, से माँ कधी नी काढणा l
\v 38 क्यूंकि हांऊ आपणी इच्छा नी, पर आपणे भेजणे वाळे री इच्छा पुरी करणे रे कठे आईरा l
\v 39 होर मेरे भेजणे वाळे री इच्छा ये ई कि जो कुछ तिने मुंजो दिती रा, तेता मंझा ले हांऊ कुछ नी गुआऊं पर तेस जो आख़री ध्याड़े तेस जो फेरी ठुआळी देंऊ l
\v 40 क्यूंकि मेरे पिता री इच्छा ये ई, कि जो कोई पुत्रा जो देखे, होर तेस पर विस्वास करे, तेस अनंत जिन्दगी पाणी; होर माँ से आख़री ध्याड़े फेरी ठुआळी देणा l
\p
\v 41 तेबे यहूदी तेस पर कुड़कुड़ करदे लगे एता कठे कि तिने बोल्या था; कि जो रोटी स्वर्गा ले उतरी, से हांऊ ईं l
\v 42 होर तिन्हें बोल्या, क्या ये युसुफा रा म्हठा यीसू नी आ, जेसरे माऊ बाबा जो आस्से जाणहांं ऐं? तेबे से किधीयो बोल्हा कि हांऊ स्वर्गा ले आईरा l
\v 43 यीसुए तिन्हा जो जबाब दितेया, कि आपु मंझ नी कुड़कुड़ावा l
\v 44 कोई मेरे वाले नी आई सक्दा, जेबे तक पिता, जिने जे हांऊ भेजीरा, तेस जो खींजी किन्हें नी लई आंऊ; होर माँ से आख़री ध्याड़े फेरी ठुआळी देणा l
\v 45 नबीया रे लेखा मंझा ये लिखीरा आ, कि स्यों सब परमेसरा री तरफा ले सिखाई रे हुंगे l जेस केसीये पिता ले सुणेया होर सिखेया, से मेरे वाले आहूँआंं l
\v 46 ये नी, कि केसीए पिता देख्या पर जो परमेसरा री तरफ़ा ले आ, सिर्फ तिने ई पिता देख्या l
\v 47 हांऊ तुस्सा किन्हें सच-सच बोल्हा, कि जो कोई विस्वास करहा, अनंत जीन्दगी तेसरी ई l
\v 48 हांऊ जीवना री रोटी ई l
\v 49 तुस्सा रे बाब दादे जंगला मंझ मन्ना खाध्या होर मरी गये l
\v 50 ये से रोटी ई जो स्वर्गा ले उतरहा ई ताकि माहणुं तेता मंझा ले खाई सके होर नी मरे l
\v 51 जीन्दगीया री रोटी जो स्वर्गा ले उतरीरी हांऊ ई, अगर कोई एसा रोटिया मंझा ले खाये, ता हमेसा जींदा रैहणां होर जो रोटी माँ संसारा रे जीन्दगीया रे कठे देणी, से मेरा मास आ l
\p
\v 52 एता पर यहूदी ये बोली किन्हें आपु मंझ झगड़दे लगे, कि ये आदमी किहां आपणा मास खाणे जो देई सक्हा?
\v 53 यीसूऐ तिन्हा किन्हें बोल्या; हांऊ तुस्सा किन्हें सच-सच बोल्हा जेबे तक माहणुंआं रे पुत्रा रा मास नी खाहंगे, होर तेसरा खून नी पीहंगे, तुस्सा मंझ जीन्दगी नी ई l
\v 54 जो मेरा मास खाहाँ होर मेरा खून पींहां, अनंत जीन्दगी तेसरी ई, होर आख़री ध्याड़े से माँ फेरी ठुआळी देणा l
\v 55 क्यूंकि मेरा मास खाणे री चीज ई, होर मेरा खून पीणे री चीज ई l
\v 56 जो मेरा मास खाहाँ होर मेरा खून पीहां, से मेरे अन्दर होर हांऊ तेस अन्दर बणी के रैंहयांं
\v 57 जिहां जीउंदे परमेसर पिते हांऊ भेजीरा होर हांऊ पिता री बजहा ले जीउंदा आ तिहां ई तेस भी जो मुंजो खांहगा तेस मेरी बजहा ले जीउंदे रैहणां l
\v 58 जो रोटी स्वर्गा ले उतरीरी से ये ई, बाब दादे साहीं नी कि खाया, होर मरी गये; जेस केसी ये रोटी खाणी तेस हमेसा जीउंदे रैहणां l
\v 59 ईयूं गल्ला तिने कफरनहुमा रे एक मंदरा मंझ प्रचारा रे टैमा बोली l
\s अनंत जिंदगी रे वचन
\p
\v 60 एता कठे तेसरे चेले मंझा ले बौहतिये ये सुणी किन्हें बोल्या, कि ये गल बड़ी कौऊड़ी ई; इन्हा जो कुण सुणी सक्हा?
\v 61 यीसुए आपणे मना मंझ ये जाणी किन्हें कि मेरे चेले आपु मंझ एस गल्ला री बजहा ले कुड़कुड़ान्दें लगीरे, तिन्हा ले पुछेया, क्या इन्हा गल्ला ले तुस्सा जो ठोकर लघ्हा ई l
\v 62 होर अगर तुस्से माहणुं रे पुत्रा जो जेथी से पैहले था, तेथी ले ऊपर जांदे देखणा तेबे क्या हूणीं?
\v 63 आत्मा ता जीन्दगी देणे वाळी ई, सरीरा ले कुछ फायदा नी: जो गल्ला मैं तुस्सा किन्हें बोलीरी स्यों आत्मा होर जीन्दगी ई l
\v 64 पर तुस्सा मंझा ले कितने एहड़े ऐ जो विस्वास नी करदे: क्यूंकि यीसू ता पैहले ले जाणहांं था कि जो विस्वास नी करदे, स्यों कुणहें? होर केस हांऊ पकड़ वाणा l
\v 65 होर तिने बोल्या, इधी कठे मैं तुस्सा किन्हें बोल्या था कि जेबे तक केसी जो पिता री तरफ़ा ले ये बरदान नी दितेया जाये तेबे तक से मेरे वाले नी आई सक्दा l
\s पतरसा रा विस्वास
\p
\v 66 एता ले बाद तेसरे चेले मंझा ले बौहत तेसरे खिलाफ हुई गये होर फेरी तेस साउगी नी चले l
\v 67 तेबे यीसुए तिन्हा बारा चेलेया किन्हें बोल्या, क्या तुस्से भी जाणा चाहें?
\v 68 समौन पतरसे तेस जो जबाब दितेया, कि हे प्रभु आस्से केस वाले जाईये? अनंत जीन्दगीया री गल्ला ता तेरे ही वाले ई l
\v 69 होर आस्से विस्वास कितेया, होर जाणी गये, कि परमेसरा रा पवित्र माहणुं तू ई आ
\v 70 यीसुए तिन्हा जो जबाब दितेया, क्या मैं तुस्से बारा चेले नी चुणीरे? तेबे बी तुस्सा मंझा ले एक सैतान आ l
\v 71 ये तिने समौन इस्करयोति रे म्हठे यहूदा ईस्करयोति रे बारे मंझ बोल्या, क्यूंकि येही जो तिन्हा बारा मंझा ले था, तेस जो पकड़ वाणे वाळा था l
\c 7
\s यीसू होर तेसरे भाई
\p
\v 1 इन्हा गल्ला ले बाद यीसू गलील मंझा फिरदा रैहया, क्यूंकि यहूदी तेस जो मारणे रे कठे कोसिस करेया करहा ऐ थे, इधी कठे से यहूदिया मंझ घूमणा नी चाहन्दा था l
\v 2 होर यहूदिया रे तम्बुआ रा साजा नेडे था l
\v 3 इधी कठे तेसरे भाईये तेस जो बोल्या, एथी ले निकळी किन्हें यहूदिया जो चली जा, क्यूंकि जो काम तू करहा तिन्हा जो तेरे चेले भी देखे l
\v 4 क्यूंकि एहड़ा कोई नी हूणां जो मसहूर हूणां चाहां होर ल्हुखी किन्हें काम करे: अगर तू ये काम करहा, ता आपणे आपा जो संसारा पर जाहीर* कर l
\v 5 क्यूंकि तेसरे भाई भी तेस पर विस्वास नी करदे थे l
\v 6 तेबे यीसुए तिन्हें किन्हें बोल्या, मेरा टैम हल्ली नी आईरा; पर तुस्सा रे कठे हमेसा टैम आ l
\v 7 संसार तुस्सा किन्हें नफरत नी करी सक्दा, पर से मेरे किन्हें बैर करहा, क्यूंकि हांऊ तेसरे खिलाफ ये गुआही देहां, क्यूंकि तेसरे काम बुरे ऐ l
\v 8 तुस्से त्यौहारा मंझ जाउआ: माँ हल्ली एस त्यौहारा मंझ नी जाणा; क्यूंकि हल्ली तक मेरा टैम पूरा नी हुईरा l
\v 9 से इउं गल्ला करी किन्हें गलीला मंझ ई रही गया l
\s झोपड़ी रे त्यौहारा मन्झ यीसू
\p
\v 10 पर जेबे तेसरे भाई त्यौहारा मंझ चली गये, ता से आपु खुल्लम खुल्ला नी गया पर चुपके जे गया l
\v 11 यहूदी त्यौहारा मंझ तेस जो ये बोली किन्हें टोल्दे लगे कि से केथी आ?
\v 12 होर लोका मंझ तेसरे बारे मंझ चुपे-चुपे बौहत गल्ला हुई: कुछ बोल्हा ऐ थे कि से भला माहणुं आं l होर कुछ बोल्हा ऐ थे कि नंई, से लोका जो भरमाहां l
\v 13 तेबे बी यहूदीया रे डरा रे मारे कोई आदमी तेसरे बारे मंझ खुल्ही किन्हें नी बोल्दे थे l
\s त्यौहारा मन्झ यीसू रा उपदेस
\p
\v 14 होर जेबे त्यौहारा रा आधा ध्याड़ा बीती गया; ता यीसू मंदरा मंझ जाई किन्हें प्रचार करदा लग्या l
\v 15 तेबे यहूदी हरान हुई किन्हें बोल्दे लगे, कि एस जो बगैर पढ़े पढ़ाई किहां आई?
\v 16 यीसुए तिन्हा जो जबाब दितेया, कि मेरा प्रचार मेरा नी आ, पर मेरे भेजणे वाळे रा आ l
\v 17 अगर कोई आपणी इच्छा पर चलणा चाहां, ता तेस एस प्रचारा रे बारे मंझ जाणी जाणा कि से परमेसरा री तरफा ले आ, या हांऊ आपणी तरफा ले बोल्हा l
\v 18 जो आपणी तरफ़ा ले कुछ बोल्हा, से आपणी ई वाह-वाह चाहां, पर जो आपणे भेजणे वाळे री बड़ाई चाहां से ई सच्चा आ, होर तेस मंझ पाप नी आ l
\v 19 क्या मुसे तुस्सा जो व्यवस्था नी दिती? तेबे बी तुस्सा मंझा ले कोई व्यवस्था पर नी चलदा l तुस्से मुंजो किधीयो मारणा चाहें?
\p
\v 20 लोके जबाब दितेया, तेरे अन्दर दुष्टात्मा ई; कुण तुजो मारणा चाहां?
\v 21 यीसुए तिन्हा जो जबाब दितेया, कि मैं एक काम कितीरा, होर तुस्से अचम्भा करहा ऐ l
\v 22 एता कठे मुसे तुस्सा जो खतने रा हुकम दितेया (ये मूसा री तरफ़ा ले नी आ, पर बाबदादे ले आ) होर तुस्से सब्ता रे ध्याड़े माहणुंआं रा खतना करहा ऐ l
\v 23 जेबे सब्ता रे ध्याड़े माहणुंआं रा खतना कितेया जाहां ताकि मूसा री व्यवस्था रा हुकम टळी ना जाये, तुस्से मेरे प्रयाहले किधीयो गुस्सा करहा ऐ, कि मैं सब्ता रे ध्याड़े एक आदमी जो पुरी तरहा ले ठीक कितेया l
\v 24 मुहं देखी किन्हें फैसला नी करा, पर ठीक-ठीक न्याय करा l
\s क्या यीसू ई मसीह आ?
\p
\v 25 तेबे कितने यरूस्लेमी बोल्दे लगे; क्या ये से नी आ, जेस जो मारणे रे कठे कोसिस करेया करहा ऐ l
\v 26 पर देखा, से ता खुलम खुला गल्ला करहा होर कोई तेस जो कुछ नी बोल्दा; क्या सच्हे सरदारे सच-सच जाणी लईरा, कि ये ई मसीह आ l
\v 27 एस जो ता आस्से जाणहांं ऐं, कि ये के थीरा आ; पर जेबे मसीहा आउणा, ता केसी जो पता नी चलणा कि से केथीरा l
\v 28 तेबे यीसुए मंदरा मंझ उपदेस देंदे हुए चिल्लाई किन्हें बोल्या, तुस्से मुंजो जाणहांं ऐं होर ये भी जाणहांं ऐं कि हांऊ केथीरा आ, हांऊ आपणे आपा ले नी आईरा पर मेरा भेजणे वाळा सच्चा आ, तेस जो तुस्से नी जाणदे l
\v 29 हांऊ तेस जो जाणहांं, क्यूंकि मैं तेसरी तरफ़ा ले आ होर तिने ही हांऊ भेजीरा l
\p
\v 30 तेबे तिन्हें से पकड़ना चाहेया तेबे भी केसीये तेस जो हाथ नी लगाया, क्यूंकि तेसरा टैम हल्ली तक नी आईरा था l
\v 31 होर भीड़ा मंझा ले बौहतिये तेस पर विस्वास कितेया, होर बोल्दे लगे, कि मसीहा जेबे आउणा, ता क्या एता ले ज्यादा तेस चमत्कार दसणे जो इने दसे?
\s यीसू जो पकड़ने री कोसिस
\p
\v 32 फरीसीये लोका जो तेसरे बारे मंझ चुपे-चुपे ये गल्ला करदे सुणेया, होर माहयाजके होर फरीसीये तेस जो पकड़ने रे कठे स्पाही भेजे l
\v 33 एता पर यीसुए बोल्या, हांऊ थोहड़ी देरा तक तुस्सा साउगी आ; तेबे मां आपणे भेजणेवाळे वाले चली जाणा l
\v 34 तुस्सा हांऊ टोळना पर नी मिलणा होर जेथी हांऊ आ, तेथी तुस्से नी आई सक्दे l
\v 35 यहुदीये आपु मंझ बोल्या, एस केथी जाणा, कि आस्सा जो ये नी मिलणा: क्या एस तिन्हा वाले जाणा, जो युनानिया मंझ तितर बीतर हुई किन्हें रैहें, होर युनानिया जो भी स्खाणा चाहां?
\v 36 ये क्या गल ई जो तिने बोली, कि तुस्सा हांऊ टोळना, पर नी मिलणा: होर जेथी हांऊ आ, तेथी तुस्से नी आई सक्दे?
\s जीवन जला री नदियाँ
\p
\v 37 फेरी साजे रे आख़री ध्याड़े, जो खास ध्याड़ा आ, यीसू खड़ा हुई किन्हें होर चिल्लाई किन्हें बोल्या, अगर कोई सोखा हो ता मेरे वाले आई किन्हें पीये l
\v 38 जेस मांह पर विस्वास करणा, जो सास्त्रा मंझ बोलीरा, तेसरे दिला मंझा ले जीन्दगिया रे पाणी री नदिया बैह्णी l
\v 39 तिने ये वचन तेस आत्मा रे बारे मंझ बोल्या, जेस जो तेस पर विस्वास करणे वाळे, पाणे वाळे थे, क्यूंकि आत्मा हल्ली तक उतरीरा नी था; क्यूंकि यीसू हल्ली तक आपणी महिमा जो नी पौहुन्चीरा था l
\v 40 तेबे भीड़ा मंझा ले केसी केसीए ये गल्ला सुणी किन्हें बोल्या, स्खाणा, ये ई से नबी आ l
\v 41 होरीये बोल्या; ये मसीह आ, पर केसीए बोल्या; क्या मसीहा गलीला ले आउणा?
\v 42 क्या पवित्र सास्त्रा मंझ नी बोलीरा, कि मसीह दाऊदा रे बंसा ले होर बैतलैहमा गाऊवां ले आउणा, जेथी दाऊद रैंहयांं था?
\v 43 इधी कठे तेसरी बजहा ले लोका मंझ फूट पई l
\v 44 तिन्हा मंझा ले कितने तेस जो पकड़ना चाहें थे, पर केसीए तेस पर हाथ नी पाया l
\s यहूदी अगुवों रा अविस्वास
\p
\v 45 तेबे स्पाही माहयाजक होर फरीसीया वाले आये, होर तिन्हें किन्हें बोल्या, तुस्से से कि नी ल्यान्देया?
\v 46 स्पाहीये जबाब दितेया, कि केसी माहणुं ये कधी भी एहड़ी गल नी किती l
\v 47 फरीसिये तिन्हा जो जबाब दितेया, क्या तुस्से भी भरमाई रे?
\v 48 क्या सरदारा या फरीसिया मंझा ले केसीए भी तेस पर विस्वास कितेया?
\v 49 पर ये लोक जो व्यवस्था नी जाणदे, श्रापित ऐ l
\v 50 नीकुदेमुसे जो पैहले तेस वाले आईरा था होर तिन्हा मंझा ले एक था, तिन्हा किन्हें बोल्या l
\v 51 क्या आस्सा री व्यवस्था केसी आदमी जो जेबे तक कि पैहले तेसरी सुणी किन्हें जाणी नी ले, कि से क्या करहा, दोषी बणाहां?
\v 52 तिन्हें तेस जो जबाब दितेया, क्या तू भी गलीला रा आ? टोळ होर देख कि गलीला ले कोई नबी प्रगट हूणां कि नी?
\v 53 तेबे सभ कोई आपणे-आपणे घरा जो चली गये l
\c 8
\s व्यभिचारणी जो माफी मिलणा
\p
\v 1 पर यीसू जैतुना रे पहाड़ा पर गया l
\v 2 होर से भ्यागा ई दबारा मंदरा जो आया, होर सब लोक तेस वाले आये; होर से बैठी किन्हें तिन्हा जो स्खान्दा लग्या l
\v 3 तेबे सास्त्री होर फरीसी एक ज्नाने जो ल्याहूंआं ऐं, जो व्यभिचारा मंझ पकड़ी गईरी थी, होर तेस्सा जो मंझ भरा खड़ा करी किन्हें यीसु किन्हें बोल्या l
\v 4 हे गुरु, ये ज्नाने व्यभिचार करदे पकड़ी गईरी l
\v 5 व्यवस्था मंझ मुसे आस्सा जो ये हुकम दिती रा कि एहड़ी जनानिया जो पथराव करणा: इधी कठे तू एस्सा ज्नाने रे बारे मंझ क्या बोल्हा?
\v 6 तिन्हें तेस जो परखणे रे कठे ये गल बोली ताकि तेस पर दोष लगाणे रे कठे कोई गलती मिली सके, पर यीसू झुकी किन्हें आपणी गुठीया किन्हें ज्मीना पर कुछ लिख्दा लग्या l
\v 7 जेबे स्यों तेस्ते पुछदे रैहे, ता तिने ऊपर उठी किन्हें तिन्हा जो बोल्या, कि तुस्सा मंझा ले जो पापी नी हो, से ही तेस्सा जो पैहले पात्थर मारे l
\v 8 होर से दबारा झुकी किन्हें ज्मीना पर लिख्दा लग्या l
\v 9 पर स्यों ये सुणी किन्हें बडे ले लई किन्हें छोटे तक एक-एक करी किन्हें चली गये, होर यीसू कल्हा रही गया, होर ज्नाने तेथी बीचा मंझ खड़ी रही गयी l
\v 10 यीसुए ऊपर उठी किन्हें तेस्सा किन्हें बोल्या, हे ज्नाने, स्यों केथी गये? क्या केसीए तुजो दंडा रा हुकम नी दितेया l
\v 11 तेस्से बोल्या, हे प्रभु, केसीए नी: यीसुए बोल्या, हांऊ भी तुजो दंडा रा हुकम नी देंदा; जा होर दबारा पाप देख्या करदी l
\s यीसू संसारा री ज्योति
\p
\v 12 तेबे यीसुए दबारा लोका किन्हें बोल्या, संसारा रा उजाला हांऊ आं; जो मेरे पीछे आहुन्घा, तेस न्याहरे मंझ नी चलणा, पर जीन्दगीया रा उजाला पाणा l
\v 13 फरीसीये तेस किन्हें बोल्या; तू आपणी ग्वाही आपु देहां; तेरी ग्वाही ठीक नी ई l
\v 14 यीसुए तिन्हा जो जबाब दितेया; कि अगर हांऊ आपणी ग्वाही आपु देहां, तेबे बी मेरी ग्वाही ठीक ई, क्यूंकि हांऊ जाणहांं, कि हांऊ केथी ले आईरा, होर केथी जाहां? पर तुस्से नी जाणदे कि हांऊ केथी ले आहूंआं या केथीयो जाहां l
\v 15 तुस्से सरीरा रे मुताबक न्याय करहा ऐ; हांऊ केसी रा न्याय नी करदा l
\v 16 होर जे हांऊ न्याय करूं भी, ता मेरा न्याय सच्चा आ, क्यूंकि हांऊ कल्हा नी आ, पर हांऊ होर मेरा पिता जिने जे हांऊ भेजीरा l
\v 17 होर तुस्सा री व्यवस्था मंझ लिखीरा; कि दो आदमिया री ग्वाही मिली किन्हें सच्ची हूंहां ईं l
\v 18 एक ता हांऊ आपु आपणी ग्वाही देहां, होर दूजा पिता मेरी ग्वाही देहां जिने हांऊ भेजीरा l
\v 19 तिन्हें तेस किन्हें बोल्या, तेरा पिता केथी आ? यीसुए जबाब दितेया, कि जे तुस्से मुंजो जाणदे ता मेरे पिता जो बी जाणदे l
\v 20 ये गल्ला तिने मंदरा मंझ उपदेस देंदे हुए भण्डार घरा मंझ बोली, होर केसीए से नी पकड़ेया; क्यूंकि हल्ली तक तेसरा टैम नी आईरा था l
\s आपणे बारे मन्झ यीसू रा कैहणा
\p
\v 21 तिने दबारा तिन्हा किन्हें बोल्या, हांऊ चल्हा, होर तुस्सा हांऊ टोळणा होर आपणे आपा मंझ मरी जाणा: जेथी हांऊ जाहां तेथी तुस्से नी आई सक्दे?
\v 22 एता पर यहुदिये बोल्या, क्या ऐस आपणे आपा जो मारी देणा, जो बोल्हा, कि जेथी हांऊ जाहां, तेथी तुस्से नी आई सक्दे l
\v 23 तिने तिन्हा किन्हें बोल्या, तुस्से हेठले ऐ, हांऊ उपरला आ, तुस्से संसारा रे ऐ, हांऊ संसारा नी आ l
\v 24 इधी कठे मैं तुस्सा किन्हें बोल्या, कि तुस्सा आपणे पापा मंझ मरणा; क्यूंकि अगर तुस्से विस्वास नी करघे कि हांऊ से ई आ, ता आपणे पापा मंझ मरणा l
\p
\v 25 तिन्हें तेस किन्हें बोल्या, तू कुणहांं? यीसूऐ तिन्हा किन्हें बोल्या, हांऊ से ई आ, जो पैहले ले तुस्सा जो बोळदा आया l
\v 26 तुस्सा रे बारे मंझ मुंजो बौहत कुछ बोलना आ, होर फैसला करणा आ, पर मेरा भेजणे वाळा सच्चा आ; होर जो मैं तेस्ते सुणेया ये ही हांऊ संसारा किन्हें बोल्हा l
\v 27 स्यों नी समझे कि आस्सा किन्हें पिता रे बारे मंझ बोल्हा l
\v 28 तेबे यीसुए बोल्या, कि जेबे तुस्सा माहणुंआं रा पुत्र उचे पर चढ़ाणा, तेबे तुस्सा जाणना कि हांऊ से ई आ, होर हांऊ आपणे आप कुछ नी करदा, पर जिहां पिते हांऊ सखाईरा, तिहां ईं हांऊ यूं गल्ला बोल्हा l
\v 29 होर मेरा भेजणेवाळा मेरे साउगी आ; तिने हांऊ कल्हा नी छाडी रा; क्यूंकि हांऊ हमेसा तेहड़ा ई काम करहा जेस ले से खुस हुंहा l
\v 30 जिहां ईं से ये गल्ला बोल्या करहा था, कि बौहतिये तेस पर विस्वास कितेया l
\s सच्चाईया तुस्से आजाद करणे
\p
\v 31 तेबे यीसुए तिन्हा यहूदिया किन्हें जिन्हे जे तेस पर विस्वास कितिरा था, बोल्या, अगर तुस्से मेरे वचना मंझ बणी के रैहंगे, ता तुस्सा सच्हे मेरे चेले बणना l
\v 32 होर तुस्सा सच्चाई जाणनी, होर सच्चाईया तुस्से अजाद करी देणे l
\v 33 तिन्हें तेस जो जबाब दितेया; कि आस्से ता अब्राहमा रे बंसा ले ऐ होर कधी केसी रे गुलाम नी बणे; फेरी तू कि बोल्हा, कि तुस्सा अजाद हुई जाणा l
\v 34 यीसुए तिन्हा जो जबाब दितेया, हांऊ तुस्सा किन्हें सच-सच बोल्हा कि जो कोई पाप करहा, से पापा रा गुलाम आ l
\v 35 होर गुलाम हमेसा घरा मंझ नी रैहन्दा, पर पुत्र हमेसा रैंहयांं l
\v 36 एता कठे अगर पुत्रा तुस्से अजाद करणे, ता सच्हे तुस्सा अजाद हुई जाणा l
\v 37 हांऊ जाणहांं कि तुस्से अब्राहमा रे बंसा ले ऐ; तेबे बी मेरा वचन तुस्सा रे दिला मंझ जगहा नी पांदा, इधी कठे तुस्से मुंजो मारी देणा चाहें l
\v 38 हांऊ से ही बोल्हा, जो मैं आपणे पिता वाले देखी रा, होर तुस्से बी तेहड़ा ई करहा ऐ जो तुस्से आपणे बाबा ले सुणहांं ऐं l
\p
\v 39 तिन्हें तिन्हा जो जबाब दितेया, कि आस्सा रा पिता ता अब्राहम आ: यीसुए तिन्हा किन्हें बोल्या; अगर तुस्से अब्राहमा री संतान हुंदे, ता अब्राहमा साहीं काम करदे l
\v 40 पर एभे तुस्से मुंजो एहड़े माहणुं जो मारी देणा चाहें, जिने जे तुस्सा जो से सच्चा वचन दस्या जो मैं परमेसरा ले सुणेयां, ये ता अब्राहमे नी कितेया था l
\v 41 तुस्से आपणे बाबा साहीं काम करहा ऐ: तिन्हें तेस किन्हें बोल्या, आस्से व्यभिचारा ले नी जम्मिरे; आस्सा रा एक पिता आ यानि परमेसर l
\v 42 यीसुए तिन्हा किन्हें बोल्या, अगर परमेसर तुस्सा रा पिता हुंदा, ता तुस्से मेरे किन्हें प्यार रखदे; क्यूंकि हांऊ परमेसरा ले निकळी किन्हें आईरा; हांऊ आपणे आप नी आईरा, पर तिने ई हांऊ भेजीरा l
\v 43 तुस्से मेरी गल कि नी समझ्दे? क्यूंकि तुस्से मेरा वचन सुणी नी सक्दे l
\v 44 तुस्से आपणे पिता सैताना ले ऐ, होर आपणे पिता री इच्छा पुरी करणा चाहें; से ता सूरहू ले ई खूनी आ, होर सच्चाई पर खड़ा नी रैहया, क्यूंकि सच्चाई ता तेस अन्दर हाई नी जेबे से झूठ बोल्हा, ता से आपणी आदता रे कारण बोल्हा, क्यूंकि से झूठा आ, बल्कि झूठा रा बाब आ l
\v 45 पर हांऊ जो सच बोल्हा, तुस्से मेरा विस्वास नी करदे?
\v 46 तुस्सा मंझा ले कुण मुंजो पापी हुणे रा दोष ल्गाहां? होर अगर मैं सच बोल्हा, ता तुस्से मेरा विस्वास कि नी करदे?
\v 47 जो परमेसरा ले हुहां से परमेसरा री गल्ला सुणहांं; होर तुस्से इधी कठे नी सुणदे क्यूंकि तुस्से परमेसरा री तरफा ले नी ये l
\s यीसू होर अब्राहम
\p
\v 48 ये सुणी किन्हें यहुदिये तेस किन्हें बोल्या, क्या आस्से ठीक नी बोल्दे, कि तू सामरी आ, होर तेरे अन्दर दुस्टात्मा ई?
\v 49 यीसुए जबाब दितेया, कि मेरे अन्दर दुस्टात्मा नी ई; पर हांऊ आपणे पिता रा आदर करहा; होर तुस्से मेरा नरादर करहा ऐ l
\v 50 पर हांऊ आपणी बड़ाई नी चाहन्दा, हां, एक ता आ जो चाहां, होर न्याय करहा l
\v 51 यहुदिये तिन्हा किन्हें बोल्या, कि एभे आस्से जाणी लया कि तेरे अन्दर दुस्टात्मा ई: अब्राहम मरी गया, होर नबी बी मरी गये होर तू बोल्हा कि अगर कोई मेरे वचना पर चल्घा ता तेस अनंतकाला तक मौता रा स्वाद नी चखणा l
\v 52 यहुदिये तिन्हा किन्हें बोल्या, कि एभे आस्से जाणी लया कि तेरे अन्दर दुस्टात्मा ई: अब्राहम मरी गया, होर नबी बी मरी गये होर तू बोल्हा कि अगर कोई मेरे वचना पर चल्घा ता तेस अनंतकाला तक मौता रा स्वाद नी चखणा l
\v 53 आस्सा रा पिता अब्राहम ता मरी गया, क्या तू तेस्ते बडा आ? होर नबी भी मरी गये, तू आपणे आपा जो क्या मन्हांं l
\v 54 यीसुए जबाब दितेया; अगर हांऊ आप्हुए आपणी बड़ाई करूं, ता मेरी बड़ाई कुछ नी ई; पर मेरी बड़ाई करणे वाळा मेरा पिता आ, जेस जो बोल्हा ऐ, कि से आस्सा रा परमेसर आ l
\v 55 होर तुस्से तेस जो जाणी नी पाए: पर हांऊ तेस जो जाणहांं; होर अगर हांऊ बोलूं कि मैं तेस जो नी जाणदा, ता मां तुस्सा साहीं झूठे बणना: पर हांऊ तेस जो जाणहांं, होर तेसरे वचना पर चल्हा l
\v 56 तुस्सा रा पिता अब्राहम मेरा ध्याड़ा देखणे री उम्मीदा रे कठे बौहत खुस था; होर तिने देख्या, होर खुसी मनाई l
\v 57 यहुदिये तेस किन्हें बोल्या, हल्ली तक तू पन्ज्याह साला रा नी आ; फेरी भी तैं अब्राहम देखी लया l
\v 58 यीसुए तिन्हा किन्हें बोल्या; हांऊ तुस्सा किन्हें सच-सच बोल्हा; एता गे पैहले कि अब्राहम जम्मेया, हांऊ आं l
\v 59 तेबे तिन्हें तेस जो मारणे रे कठे पात्थर चके, पर यीसू ल्हुखी किन्हें मंदरा ले निकळी गया l
\c 9
\s जन्मा रे काणे जो दृष्टिदान
\p
\v 1 फेरी जांदे हुए यीसुए एक माहणुं देख्या जो जन्मजात काणां था l
\v 2 होर तेसरे चेले तेस्ते पुछदे लगे, हे रब्बी, कुन्ने पाप कितिरा था कि ये काणा जम्या, इने माहणुं ऐ, या तेसरे माऊ बाबे?
\v 3 यीसुए जबाब दितेया, कि ना ता इने पाप कितरा था, ना एसरे माऊ बाबे: पर ये इधी कठे हुआ ताकि परमेसरा रे काम प्रगट हो l
\v 4 जिने हांऊ भेज्या, आस्सा जो तेसरे काम ध्याड़ी-ध्याड़ी करणे जरूरी ऐ; एहड़ी रात आऊणे वाळी ई जेबे कोई काम नी करी सक्दा l
\v 5 जेबे तक हांऊ संसारा मंझ आ, तेबे तक संसारा रा उजाला आ l
\v 6 ये बोली किन्हें तिने ज्मीना पर थुक्या होर तेस थूका ले माटे जो चिकणा बणाया, होर से माटा तेस काणे री हाखीया पर ल्गाई किन्हें l
\v 7 तेस किन्हें बोल्या; जा सीलोहा रे तलाबा मंझ धोई ले, (जेसरा मतलब यानि भेजीरा) होर तिने जाई किन्हें हाखीया धोई, होर से देख्दा हुआ वाप्स आया l
\v 8 तेबे पड़ोसी होर जिन्हें जे से पैहले भीख मांग्दा देखीरा था, स्यों बोल्दे लगे; क्या ये सेह नी आ, जो बैठी किन्हें भीख मांग्हां था?
\v 9 बौहतिये बोल्या, ये सेही आ; होरीये बोल्या, नईं-नईं पर तेस साहीं आं; तिने आप्हुए बोल्या, हांऊ सेही आ l
\v 10 तेबे स्यों तेस्ते पुछदे लगे, तेरी हाखीया किहां खुल्ही गयी?
\v 11 तिने जबाब दितेया, कि यीसू नांऊआंं रे एक माहणुं ऐं चिकणा माटा लया, होर मेरी हाखीया पर ल्गाई किन्हें मेरे किन्हें बोल्या, कि जा होर सीलोहा रे तलाबा मंझ हाखीया धोई ले; मैं गया आपणी हाखीया धोई होर देख्दा लग्या l
\v 12 तिन्हें तेस्ते पुछेया; से केथी आ? तिने बोल्या; हांऊ नी जाणदा l
\s फरीसीया रे ज्रीए चंगाई री छानबीन
\p
\v 13 लोक तेस जो-जो पैहले काणा था फरीसीया वाले लई गये l
\v 14 जेस ध्याड़े यीसुए चिकणा माटा ल्गाई किन्हें तेसरी हाखीया खोल्ही थी से सब्ता रा ध्याड़ा था l
\v 15 दबारा फरीसीये तेस्ते पुछेया, तेरी हाखीया किहां खुल्ही गयी? तिने तिन्हा किन्हें बोल्या; तिने मेरी हाखीया पर माटा लगाया, फेरी मैं आपणी हाखीया धोई होर एबे हांऊ देख्हा l
\v 16 एता पर कई फरीसी बोल्दे लगे ये माहणुं परमेसरा री तरफा ले नी आ, क्यूंकि से सब्ता रा ध्याड़ा नी मनदा l होरीये बोल्या, पापी माहणुं किहां एहड़े चमत्कार दसी सक्हा? होर तिन्हा मंझ फूट पई गयी l
\v 17 तिन्हें तेस काणे किन्हें दबारा बोल्या, तिने जे तेरी हाखीया खोल्ही, तू तेसरे बारे मंझ क्या बोल्हा? तिने बोल्या, से एक नबी आ l
\p
\v 18 पर यहूदी लोका जो विस्वास नी हुआ कि ये काणा था होर एभे देख्हा जेबे तक तिन्हें तेसरे माऊ बाब सादे जेसरी जे हाखीया खुल्ही गईरी थी,
\v 19 होर तिन्हें, तिन्हा ले पुछी नी लया, कि क्या ये तुस्सा रा म्हठा आ? जेस जो तुस्से बोल्हा ऐ कि काणा जम्मीरा था; फेरी एभे किहां देख्हा?
\v 20 तेसरे माऊ बाबे तिन्हा जो जबाब दितेया होर बोल्या; आस्से ता जाणहांं ऐं कि ये आस्सा रा म्हठा आ, होर काणा जम्मीरा था l
\v 21 पर आस्से ये नी जाणदे कि एबे ये किहां देख्दा लग्या, होर ये नी जाणदे कि कुने तेसरी हाखीया खोल्ही दीती; से जुआन आ, तेस्ते ई पूछा; तेस आपणे बारे मंझ आपु बोली देणा l
\v 22 यूं गल्ला तेसरे माऊ बाबे इधी कठे बोली क्यूंकि स्यों यहूदीया ले डराहे थे; क्यूंकि यहूदी एका करी चुकीरे थे; कि अगर कोई बोले कि से मसीह आ, ता तेस जो मंदरा ले बाहर काढ़ी देया l
\v 23 इधी कठे तेसरे माऊ बाबे बोल्या, से जुआन आ; तेस ले ऐ पूछा l
\p
\v 24 तेबे तिन्हें तेस माहणुं जो-जो काणां था दूजी बारी सादेया होर तेस किन्हें बोल्या, परमेसरा री बड़ाई कर; आस्से ता जाणहांं ऐं कि से आदमी पापी आ l
\v 25 तिने जबाब दितेया; होर बोल्या हांऊ नी जाणदा कि से पापी आ, या नी आ: हांऊ एक गल जाणहांं कि हांऊ काणा था होर एभे देख्हा l
\v 26 तिन्हें तेस किन्हें दबारा बोल्या, कि तिने तेरे साउगी क्या कितेया? होर किहां तेरी हाखीया खोल्ही?
\v 27 तिने तेस किन्हें बोल्या, मैं ता तुस्सा किन्हें पैहले बोली दीतीरा, पर तुस्से नी सुणेया; एबे दूजी बारी किधियो सुणना चाहें? क्या तुस्से भी तेसरे चेले बणना चाहें?
\v 28 तेबे स्यों तेस जो बुरा भला बोल्दे लगे, तू ई तेसरा चेला आ, आस्से ता मूसा रे चेले ऐ l
\v 29 आस्से जाणहांं ऐं कि परमेसरे मूसा किन्हें गल्ला कीती; पर एस आदमी जो नी जाणदे कि केथी रा आ l
\p
\v 30 तिने तिन्हा जो जबाब दितेया; ये ता हरानी री गल ई कि तुस्से नी जाणदे कि से केथी रा आ, तेबे बी तिने मेरी हाखीया खोल्ही दीती l
\v 31 आस्से जाणहांं ऐं कि परमेसर पापिया री नी सुणदा पर अगर कोई परमेसरा रा भक्त हो, होर तेसरी इच्छा पर चलदा हो, ता से तेसरी सुणा आ l
\v 32 संसारा रे सुरूआता ले ये कधी सुणने मंझ नी आया, कि केसीए भी जम्मिरे काणे री हाखीया नी खोल्ही हो l
\v 33 अगर ये आदमी परमेसरा री तरफा ले नी हुंदा, ता से कुछ भी नी करी सक्दा था l
\v 34 तिन्हें तेस जो जबाब दितेया होर बोल्या, कि तू ता बिलकुल पापा मंझ जम्मीरा, तू आस्सा जो क्या स्खाहां? होर तिन्हें से बाहर काढ़ी दितेया l
\s आत्मिक काणापन
\p
\v 35 यीसुए ये सुणेया, कि तिन्हें से बाहर काढ़ी दितेया; होर जेबे तेस किन्हें मिलण हुआ ता तिने तेस जो बोल्या, क्या तू परमेसरा रे पुत्रा पर विस्वास करहा?
\v 36 तिने जबाब दितेया, कि हे प्रभु; से कुणहांं कि हांऊ तेस पर विस्वास करूं?
\v 37 यीसुए तेस किन्हें बोल्या, तैं से देखीरा; होर जो तुध किन्हें गल्ला करेया करहा से ई आ l
\v 38 होर तिने बोल्या, हे प्रभु, हांऊ विस्वास करहा: होर तेस जो परणाम कितेया
\v 39 तेबे यीसुए बोल्या, हांऊ एस संसारा मंझ न्याय रे कठे आई रा, ताकि जो नी देख्दा से देखे, होर जो देख्हा ऐ स्यों काणे हुई जाये l
\v 40 जो फरीसी तेस साउगी थे, तिन्हें ये गल्ला सुणी के तेस किन्हें बोल्या, क्या आस्से भी काणे ऐं?
\v 41 यीसुए तिन्हा किन्हें बोल्या, अगर तुस्से काणे हुंदे ता पापी नी बणदे पर एभे बोल्हा ऐ, कि आस्से देख्हा ऐ, इधी कठे तुस्सा रा पाप बणी रैंहयांं l
\c 10
\s पुहाल होर भेडा रा दृष्टान्त
\p
\v 1 हांऊ तुस्सा किन्हें सच-सच बोल्हा, कि जो कोई दरवाजे ले हुई किन्हें भेडा रे बाड़े मंझ दाखल नी हुंदा पर होर दूजे रस्ते ले हुई किन्हें दाखल हुहां से चोर होर डाकू आ l
\v 2 पर जो दरवाजे ले हुई किन्हें दाखल हुहां से भेडा रा पुहाल आ l
\v 3 तेसरे कठे दरबान दरवाजा खोल्ही देहां, होर भेडा तेसरी अवाज सुणहांं ईं, होर से आपणी भेडा जो नांऊ लई किन्हें साद्हा होर बाहार लई जाहां l
\v 4 होर जेबे से आपणी सभ भेडा जो बाहर काढ़ी देहां, ता से तिन्हा रे अगे-अगे चल्हा, होर भेडा तेसरे पीचे-पीचे चल्हा ई; क्यूंकि स्यों तेसरी अवाज पछयाणहां ईं l
\v 5 पर तिन्हा पराये रे पीछे नी जाणा, पर तिन्हा तेस ले दूर भगणा, क्यूंकि स्यों पराये री अवाज नी पछयाणंदी l
\v 6 यीसुए तिन्हा किन्हें ये काहणी बोली, पर स्यों नी समझे कि यूं क्या गल्ला ई जो से आस्सा किन्हें बोल्हा l
\s यीसू बढ़िया पुहाल आ
\p
\v 7 तेबे यीसुए तिन्हा किन्हें दबारा बोल्या, हांऊ तुस्सा किन्हें सच-सच बोल्हा, कि भेडा रे कठे दरवाजा हांऊ आं l
\v 8 जितने मेरे ले पैहले आये; स्यों सब चोर होर डाकू ऐ पर भेडे तिन्हारी नी सुणी l
\v 9 दरवाजा हांऊ आं: अगर कोई मेरे ज्रीए भीतर जाये ता तेस मुक्ति पाणी होर तेस भीतर बाहर आउणा जाणा करेया करणा होर चारा पाणा l
\v 10 चोर केसी होर कामा रे कठे नी आउंदा पर सिर्फ चोरी करदे, मारणे रे कठे होर नास करणे रे कठे आहूंआं l हांऊ एता कठे आया कि स्यों जीन्दगी पाए होर भरपूर पाए l
\v 11 हांऊ बधिया पुहाल आ; बधिया पुहाल भेडा रे कठे आपणी जान देहां l
\v 12 मजदूर जो न ता पुहाल आ, होर न ता भेडा रा मालक, से भेड़िये जो आउंदे देखी किन्हें, भेडा जो छाडी किन्हें भगी जाहां, होर भेड़िया तिन्हा जो पकड़ा आ होर ओरे परे भगाई देहां l
\v 13 से इधी कठे भगी जाहां क्यूंकि से मजदूर आ, होर तेस जो भेडा री फिकर नी ई l
\v 14 बधिया पुहाल हांऊ आं; जिहां पिता मुंजो जाणहांं, होर हांऊ पिता जो जाणहांं l
\v 15 ईंहां ईं हांऊ आपणी भेडा जो जाणहांं, होर मेरी भेडा मुंजो जाणहांं ईं, होर मैं आपणी भेडा रे कठे आपणी जान देहां l
\v 16 होर मेरी होर भी भेडा ई, जो एस भेड बाड़े री नी ई; मेरा तिन्हें जो भी ल्याऊणा जरूरी आ, तिन्हा मेरी अवाज सुणनी; तेबे एक ई दल होर एक ई पुहाल हूणां l
\v 17 पिता इधी कठे मेरे किन्हें प्यार करहा, क्यूंकि हांऊ आपणी जान देहां, ताकि हांऊ तेता जो दबारा वाप्स लई लूं l
\v 18 कोई तेता जो मेरे ले नी लैंदा, पर हांऊ आप्हुए तेता जो देहां: तेता जो देणे रा हक मेरे वाले आ, होर तेता जो दबारा वाप्स लेणे रा भी हक आ, ये हुकम मेरे पिता ले मुंजो मिलिरा l
\p
\v 19 इन्हा गल्ला री वजहा ले यहूदिया मंझ दबारा फूट पई l
\v 20 होर तिन्हा मंझा ले बौहत बोल्दे लगे, कि तेस अन्दर दुस्टात्मा ई, होर से पागल आ; तेसरी तुस्से कि सुणहांं ऐं?
\v 21 होरीये बोल्या, ये गल एहड़े माहणुं री नी ई जेस अन्दर दुस्टात्मा हो: क्या दुस्टात्मा केसी री हाखीया खोल्ही सक्हा ई?
\s यहूदिया रा अविस्वास
\p
\v 22 यरूस्लेमा मंझ स्थापना रा साजा हुआ होर ठंडा रा मौसम था l
\v 23 होर यीसू मंदरा मंझ सुलेमाना री डेहळी मंझ घुमेया करहा था l
\v 24 तेबे यहुदिये से घेरी लया होर पुछेया, तुध आस्सा रे मना जो कधी तकर सका अन्दर रखणा? अगर तू मसीह आ, ता आस्सा किन्हें साफ-साफ दसी दे l
\v 25 यीसुए तिन्हा जो जबाब दितेया, कि मैं तुस्सा किन्हें दसी दीतिरा, होर तुस्से विस्वास नी करदे, जो काम हांऊ आपणे पिता रे नांऊआंं ले करहा स्यों ई मेरे गवाह ऐ l
\v 26 तुस्से इधी कठे विस्वास नी करदे, क्यूंकि तुस्से मेरी भेडा मंझा ले नी ये l
\v 27 मेरी भेडा मेरी अवाज सुणहांं ईं, होर हांऊ तिन्हा जो जाणहांं, होर स्यों मेरे पीचे-पीचे चल्हा ई l
\v 28 होर हांऊ तिन्हा जो अनंत जीन्दगी देहां, होर तिन्हा कधी नास नी हूणां, होर कोई तिन्हा जो मेरे हाथा ले नी छुड़ाई सक्दा l
\v 29 मेरा पिता, जिने जे स्यों मुंजो दीतीरे, सभी ले बडा आ, होर कोई तिन्हा जो मेरे पिता रे हाथा ले नी छुड़ाई सक्दा l
\v 30 मैं होर मेरा पिता एक ऐ l
\p
\v 31 यहुदिये तेस पर पथराव करणे रे कठे पात्थर चके l
\v 32 एता पर यीसुए तिन्हा जो जबाब दितेया, मैं तुस्सा जो आपणे पिता री तरफा ले बौहत भले काम दसे, तिन्हा कामा मंझा ले केस कामा रे कठे तुस्से मेरे पर पथराव करहा ऐ?
\v 33 यहुदिये तेस जो जबाब दितेया, कि आस्से भले कामा रे कठे तुजो पथराव नी करदे, पर तू परमेसरा री बेजती करहा होर माहणुं हुई किन्हें आपणे आपा जो परमेसर बणाहां l
\v 34 यीसुए तिन्हा जो जबाब दितेया, क्या तुस्सा री व्यवस्था मंझ नी लिखीरा कि मैं बोल्या तुस्से ईस्वर ऐ l
\v 35 अगर तिने तिन्हा जो ईस्वर बोल्या जिन्हा वाले परमेसरा री वाणी पूजी ( होर पवित्र सास्त्रा री गल लोप नी हुई सक्दी )
\v 36 जेस जो पिते पवित्र ठैहराई किन्हें संसारा मंझ भेज्या तुस्से तेस किन्हें बोल्हा ऐ कि तू बेजती करहा, इधी कठे कि मैं बोल्या कि हांऊ परमेसरा रा पुत्र आ l
\v 37 अगर मैं आपणे पिता रे काम नी किते, ता मेरा विस्वास भी देख्या करदे l
\v 38 पर अगर हांऊ तिन्हा कामा जो करहा, ता चाहे तुस्से मेरा विस्वास नी करा, पर तिन्हा कामा रा ता विस्वास करा, ताकि तुस्से जाणी होर समझी सको कि पिता मेरे अन्दर, होर हांऊ पिता मंझ आ l
\p
\v 39 तेबे तिन्हें दबारा तेस जो पकड़ने री कोसिस कीती पर से तिन्हारे हाथा ले निकळी गया l
\v 40 फेरी से यरदना ले पार तेस जगहा चली गया, जेथी यहून्ना पैहले बपतिस्मा देहां था, होर से तेथी रैहया l
\v 41 होर बौहत लोक तेस वाले आई किन्हें बोल्हा ऐ थे, कि यूहन्ने ता कोई चमत्कार नी दसेया, पर जो कुछ यूहन्ने एस आदमी रे बारे मंझ बोलीरा था से सच था l
\v 42 होर तेथी बौहतिये तेस पर विस्वास कितेया l
\c 11
\s लाजरा री मौत
\p
\v 1 मरीयम होर तेस्सा री बैहण मारथा रे नगरा बैत्नीयाहा मंझ लाज़र नांऊआंं रा एक बमार माहणुं था l
\v 2 ये से ई मरीयम थी जेस्से प्रभु रे पैरा पर इत्र दली किन्हें आपणे बाळा किन्हें पुहन्जेया था, एस्सा रा भाई लाज़र बमार था l
\v 3 तेसरी बैहणीऐं यीसू जो बुलावा भेज्या, कि हे प्रभु, देख जेस जो तू प्यार करहा, से बमार आ l
\v 4 ये सुणी किन्हें यीसुए बोल्या, ये बमारी मौता रे कठे नी ई पर परमेसरा री बड़ाई कठे ई, कि तेसरे जरिए परमेसरा रे पुत्रा री बड़ाई हो l
\v 5 यीसू मारथा होर तेस्सा री बैहण होर लाज़रा किन्हें प्यार करहा था l
\v 6 होर जेबे तिने सुणेया, कि से बमार आ, ता तेस जगहा पर से था, से तेथी दो ध्याड़े होर रुकी गया l
\v 7 फेरी तेता ले बाद तिने चेलेया किन्हें बोल्या, कि आउआ, आस्से दबारा यहूदिया जो वाप्स चल्हा ऐ l
\p
\v 8 चेले तेस जो बोल्दे लगे, हे रब्बी, एभे ता यहूदी तुजो पथराव करणा चाहें, होर क्या तू दबारा तेथी जाणा चाहां?
\v 9 यीसूऐ जबाब दितेया, क्या ध्याड़ी रे बारा घंटे नी हुंदे? अगर कोई ध्याड़ी-ध्याड़ी चले ता से ठोकर नी खांदा, क्यूंकि से एस संसारा रा उजाला देख्हा l
\v 10 पर अगर कोई राती जो चले, ता से ठोकर खाहां, क्यूंकि तेस अन्दर प्रयासा नी आ l
\v 11 तिने ये गल्ला बोली होर एता ले बाद से तिन्हा किन्हें बोल्दा लग्या, कि आस्सा रा दोस्त लाजर सई गईरा, पर हांऊ तेस जो जगांदे चलीरा l
\v 12 तेबे चेले तेस जो बोल्या, हे प्रभु, अगर से सूतिरा ता तेस बची जाणा l
\v 13 यीसुए ता तेसरी मौता रे बारे मंझ बोल्या था: पर स्यों समझे कि तिने निन्द्रा मंझ सई जाणे रे बारे मंझ बोल्या l
\v 14 तेबे यीसुए तिन्हा किन्हें साफ बोली दितेया, कि लाजर मरी गया l
\v 15 होर हांऊ तुस्सा री वजहा ले खुस आ कि हांऊ तेथी नी था ताकि तुस्से विस्वास करी सको, पर एबे आई जाऊआ, आस्से तेस वाले चल्हा ऐ l
\v 16 तेबे थोमे, तेस जो जे दिदुमुस भी बोल्हा ऐ, आपणे साथी चेले किन्हें बोल्या, आउआ आस्से भी तेस साउगी मरदे चल्हा ऐ l
\s यीसू पुनरुत्थान होर जिंदगी
\p
\v 17 होर जेबे यीसू जो तेथी आई किन्हें ये पता लग्या कि तेस जो कबरा मंझ रखीरे चार ध्याड़े हुई चुकीरे थे l
\v 18 बैत्नीयाह यरूस्लेमा ले लगभग दो मीला री दूरी पर था l
\v 19 होर बौहत यहूदी मारथा होर मरीयमा वाले तिन्हा रे भाई रे बारे मंझ सांति देणे रे कठे आईरे थे l
\v 20 मारथा यीसू रे आऊणे री खबर सुणी किन्हें तेस किन्हें मिलदे चली गयी, पर मरीयम घरा बैठी रैही l
\v 21 मारथे यीसू किन्हें बोल्या, हे प्रभु, अगर तू एथी हुंदा, ता मेरा भाई कधी नी मरदा l
\v 22 होर एभे भी हांऊ जाणहांं ईं, कि जो कुछ तू परमेसरा ले मान्घ्गा, परमेसरा तुजो देणा l
\v 23 यीसुए तेस्सा किन्हें बोल्या, तेरे भाईआ जीउंदे हुई जाणा l
\v 24 मारथे तेस किन्हें बोल्या, हांऊ जाणहांं ईं, कि आख़री ध्याड़े पुनरूथाना रे टैमा तेस जीउंदे हुई जाणा l
\p
\v 25 यीसुए तेस्सा किन्हें बोल्या, पुनरूथान होर जीन्दगी हांऊ आं, जो कोई मेरे पर विस्वास करहा से अगर मरी भी जान्घ्हा, तेबे बी तेस जीणा l
\v 26 होर जो कोई जीउंदा आ, होर मेरे पर विस्वास करहा, तेस अनंतकाला तक नी मरणा, क्या तू ऐसा गल्ला पर विस्वास करहा ई?
\v 27 तेस्से तेस किन्हें बोल्या, हां, हे प्रभु, हांऊ विस्वास करी चुकीरी, कि परमेसरा रा पुत्र मसीह जो आणे वाळा था, से तू ई आ l
\s यीसू रोया
\p
\v 28 होर ये बोली किन्हें से चली गई, होर तेस्से आपणी बैहण मरीयमा जो चुपके जे सादी किन्हें बोल्या, गुरू एथी आ होर से तुजो सादेया करहा l
\v 29 होर से ये सुणदे ई एकदम उठी किन्हें तेस वाले चली गई l
\v 30 (यीसू हल्ली ग्रांऊआं मंझ नी पुजीरा था, पर तेस ई जगहा था जेथी जे मारथा तेस किन्हें मिली थी l)
\v 31 तेबे जो यहूदी तेस्सा रे घरा आईरे थे, तेस्सा जो सांति देया करहा ऐ थे, ये देखी किन्हें कि मरीयम झटपट उठी किन्हें बाहर चली गई होर तिन्हें ये समझी किन्हें कि से कबरा पर रोणे रे कठे चली गई, तेस्सा रे पीछे चली गये l
\v 32 जेबे मरीयम तेथी पूजी जेथी यीसू था, ता तेस जो देखदे ही से तेसरे पैरा पई गी होर तेस किन्हें बोल्या, हे प्रभु, अगर तू एथी हुंदा ता मेरा भाई नी मरदा l
\v 33 जेबे यीसुए तेस्सा जो होर तिन्हा यहूदिया जो जेहड़े तेस्सा साउगी आईरे थे रोंदे देखे; से आत्मा मंझ बौहत दुआस हुआ, होर व्याकुल था l
\v 34 होर बोल्या, तुस्से से केथी रखीरा? तिन्हें तेस किन्हें बोल्या, हे प्रभु, आउआ चली किन्हें देखी लउवा l
\v 35 यीसू रोया l
\v 36 तेबे यहूदी बोल्दे लगे, देखा, से तेस किन्हें केहड़ा प्यार करहा था l
\v 37 पर तिन्हा मंझा ले कितने बोल्हा ऐ थे, क्या जिने जे काणे री हाखीया खोल्ही, तेस ले ये बी नी हुई सक्या कि तेस माहणुं जो मरणे ना देंदा?
\s लाजर जीउंदा हुई गया
\p
\v 38 यीसू मना मंझ बौहत ज्यादा उदास हुई किन्हें दबारा कबरा पर आया, से कब्र एक गुफा थी, होर एक पात्थर तेता पर रखीरा था l
\v 39 यीसुए बोल्या, पात्थरा जो टहाई देया: तेस मुर्दे लाजरा री बैहण मारथा तेस किन्हें बोल्दे लगी, हे प्रभु, एबे ता ल्हासा ले बास आया करदी हुंगी; क्यूंकि तेस जो ता मरीरे चार ध्याड़े हुई चुकिरे l
\v 40 यीसुए तेस्सा किन्हें बोल्या, क्या मैं तेरे किन्हें नी बोल्या था कि अगर तू विस्वास करघी, ता तुध परमेसरा री बड़ाई देखणी l
\v 41 तेबे तिन्हें से पात्थर टहाया, फेरी यीसुए आपणी हाखीया चकी किन्हें बोल्या, हे पिता, हांऊ तेरा धन्याबाद करहा, कि तैं मेरी सुणी लई l
\v 42 होर हांऊ जाणहांं था, कि तू हमेसा मेरी सुणहांं, पर जो भीड़ ओरे परे खड़ी री ई, तिन्हा री वजहा ले मैं ये बोल्या, ताकि स्यों विस्वास करी सके, कि तैं हांऊ भेजीरा l
\v 43 ये बोली किन्हें से जोरा किन्हे चिल्लाया, कि हे लाज़र बाहर निकळ
\v 44 जो मरी गईरा था, से कफना ले हाथ पैर बान्हीरा बाहर निकळी आया होर तेसरा मुंह गोछे किन्हें लपेटिरा था, यीसुए तिन्हा किन्हें बोल्या, एस जो खोल्ही देया होर जाणे देया l
\s यीसू रे खिलाफ जालसाजी
\p
\v 45 तेबे जो यहूदी मरीयमा वाले आईरे थे, होर तेसरा ये काम देख्या, तिन्हा मंझा ले बौहतिये तेस पर विस्वास कितेया l
\v 46 पर तिन्हा मंझा ले कितने एहड़े थे जिन्हें फरीसीया वाले जाई किन्हें यीसू रे कामा री खबर दीती l
\v 47 एता पर माहयाजके होर फरीसीये ख़ास सभा सादी होर बोल्या, आस्से क्या करिये? ये माहणुं ता बौहत चमत्कार दस्हा l
\v 48 अगर आस्से तेस जो ईहां छाडी देहंगे, ता सभीया तेस पर विस्वास करी लैणा होर रोमीया आई किन्हें आस्सा री जगहा होर जाति दुंहींंयां  पर कब्ज़ा जमाई लैणा l
\p
\v 49 तेबे तिन्हा मंझा ले काईफा नांऊआंं रे एक आदमीऐ जो तेस साला रा माहयाजक था, तिने तिन्हा किन्हें बोल्या, तुस्से कुछ नी जाणदे l
\v 50 होर ना ये सोच्हा ऐ, कि तुस्सा रे कठे ये खरा आ, कि आस्सा रे लोका रे कठे एक माहणुं मरे, होर ये नी कि सारी जातिया नास हुई जाये l
\v 51 ये गल तिने आपणी तरफा ले नी बोली, पर तेस साला रे माहयाजके ये भविष्यवाणी कीती कि यीसूआ तेस्सा जाति रे कठे मरणा l
\v 52 होर ना सिर्फ तेस्सा जाति रे कठे, पर इधी कठे भी कि से परमेसरा रे बाहर भटकी रे बच्चेया जो कठा करी सके l
\v 53 एता कठे स्यों तेस ध्याड़े ले ई तेस जो मारणे रे कठे सलाह करदे लगे l
\v 54 इधी कठे यीसू तेस टैमा ले यहूदिया मंझ अजाद नी घुमदा था, पर से तेथी ले जंगला रे नेडे बस्सीरे ईफ्राइम नांऊआंं रे एक नगरा जो चली गये; होर आपणे चेले साउगी से तेथी रैहंदा लग्या l
\p
\v 55 होर यहूदिया रा फसहा रा साजा नेडे था, होर बौहत लोक फसहा ले पैहले देहाता ले यरूस्लेमा जो चली गये कि आपणे आपा जो पवित्र करी सको l
\v 56 तेबे स्यों यीसू जो टोळणे होर मंदरा मंझ खड़ी किन्हें आपु मंझ बोल्दे लगे, तुस्से क्या समझ्हा ऐ?
\v 57 क्या तेस त्यौहारा मंझ नी आऊणा? होर माहयाजके होर फरीसीये भी हुकम देई दीतिरा था, कि अगर कोई ये जाणदा हो कि यीसू केथी आ ता जरूर दसे, ताकि स्यों तेस जो पकड़ी सके l
\c 12
\s यीसू रे पैरा पर इत्र दलणा
\p
\v 1 फेरी यीसू फसहा ले छेह ध्याड़े पैहले बैतनियाहा मंझ आया, जेथी लाज़र था: जेस जो यीसुए मरीरे मंझा ले जीउंदा कितेया था l
\v 2 तेथी तिन्हें तेसरे कठे खाणा त्यार कितेया, होर मारथा सेउवा करेया करहा ई थी, होर लाज़र तिन्हा मंझा ले एक था, जो तेस साउगी खाणा खांदे बैठीरा था l
\v 3 तेबे मरीयमे जटामासी रा आधा सेर कीमती इत्र लई किन्हें यीसुरे पैरा पर दलेया, होर आपणे बाळा किन्हें तेसरे पैर पुह्न्जे, होर इत्रा री बासा किन्हें सारा घर भहरी गया l
\v 4 पर तेसरे चेले मंझा ले यहूदा ईस्करयोति नांऊआंं रा एक चेला था, जो तेसजो पकड़वाणे वाळा था, से बोल्दा लग्या l
\v 5 ये इतर तीन सौ दीनारा मंझ बेची किन्हें गरीबा जो कि नी दितेया?
\v 6 तिने ये गल इधी कठे नी बोली, कि तेस जो गरीबा री फिकर थी, पर इधी कठे कि से चोर था होर तेस वाले एक थैली थी, होर तेस थैली मंझ जो कुछ भी पाहें थे, से काढ़ी लैहां था l
\v 7 यीसुए बोल्या, रैहणे देया, ऐस्सा जो नी रोका, ऐस्से मेरे गाड़े जाणे री त्यारी रे कठे, ये इत्र बचाई किन्हें रखीरा था l
\v 8 क्यूंकि गरीब ता तुस्सा साउगी हमेसा रैहें, पर मां तुस्सा साउगी हमेसा नी रैहणां l
\s लाजरा रे खिलाफ जालसाजी
\p
\v 9 यहूदिया मंझा ले आम आदमी जाणी गये, कि से तेथी आ, होर स्यों ना सिर्फ यीसू री वजहा ले आये पर एता कठे भी आये कि लाजरा जो देखी लईये, जेस जो यीसुए मरीरे मंझा ले जीउंदा करी दितीरा था l
\v 10 तेबे माहयाज्के लाजरा जो भी मारणे रे कठे सलाह बणाई l
\v 11 क्यूंकि तेसरी वजहा ले बौहत यहूदी चली गये, होर यीसू पर विस्वास कितेया l
\s यरुस्लेमा मन्झ विजय प्रवेस
\p
\v 12 दूजे ध्याड़े बौहत लोके जो साजे मंझ आईरे थे, ये सुणी किन्हें कि यीसू यरूस्लेमा मंझ आया करहा था l
\v 13 तिन्हें खजरा री डाळीया लई, होर तेस किन्हें मिलणे रे कठे निकळी गये, होर चलान्दे लगे, होसन्ना, धन्य आ इस्राएला रा राजा, जो प्रभु रे नांऊआंं ले आहूँआंं l
\v 14 जेबे यीसू जो गधे रा बच्चा मिल्या, ता से तेस पर बैठी गया l
\v 15 जेहड़ा लिखीरा भी आ, कि हे सियोना री बेटी, मत डर, देख, तेरा राजा गधे रे बच्चे पर चढ़ी किन्हें आउंदा लगीरा l
\v 16 तेसरे चेले, ये गल्ला पैहले नी समझीरे थे; पर जेबे यीसू री म्हीमा प्रगट हुई, ता तिन्हा जो याद आया, कि ये गल्ला तेसरे बारे मंझ लिखिरी थी; होर लोके तेस किन्हें एहड़ा व्यवहार कितेया l
\v 17 तेबे भीड़ा रे लोके जो तेस टैम तेस साउगी थे ये ग्वाही दीती कि तिने लाजरा जो कबरा मंझा ले सादी किन्हें, मरीरे मंझा ले जीउंदा कितेया था l
\v 18 एता कठे लोक तेस किन्हें मिलदे आये, क्यूंकि तिन्हें सुणीरा था, कि तिने ये चमत्कार दस्या l
\v 19 तेबे फरीसीये आपु मंझ बोल्या, सोचा ता सही कि तुस्सा ले कुछ नी बणी सक्दा: देखा, संसार तेसरे पीछे हुई चलीरा l
\s यूनानी यीसू जो टोळहा ऐ
\p
\v 20 जो लोक तेस साजे मंझ भजन करदे आईरे थे तिन्हा मंझा ले कई यूनानी थे l
\v 21 तिन्हें गलीला रे बैतसैदा रे रैहणे वाळे फिलिप्पुसा वाले आई किन्हें तेसले अरज कीती, कि जनाब आस्से यीसू किन्हें मिलणा चाहें l
\v 22 फिलिप्पुसे अन्द्रीयासा वाले आई किन्हें एता रे बारे बोल्या; तेबे अन्द्रीयासे होर फिलिप्पुसे इन्हा गल्ला रे बारे यीसू किन्हें बोल्या l
\v 23 एता पर यीसुए तिन्हा किन्हें बोल्या, से टैम आई गईरा, कि माहणुं रे पुत्रा री जै-जै कार हो l
\v 24 हांऊ तुस्सा किन्हें सच-सच बोल्हा, कि जेबे तक कणका रा दाणा ज्मीना मंझ पई किन्हें मरी नी जांदा, से कल्हा रही जाहां पर जेबे से मरी जाहां, से बौहत फल्हा फुल्हा l
\v 25 जो आपणे प्राणा जो प्यारा जाणहांं, से तेस गुआई देणा; होर जो एस संसारा मंझ आपणे प्राणा जो नी चाह्न्दा, से तेस अनंत जीन्दगीया तक बचाई के रखणा l
\v 26 अगर कोई मेरी सेउआ करघा, ता तेस मेरे पीछे आऊणा; होर जेथी हांऊ आ तेथी मेरा दास भी हूणां ; अगर कोई मेरी सेउआ करघा, ता पिता तेसरी ईज्जत करणी l
\s क्रूसा री मौता रा संकेत
\p
\v 27 एबे मेरा मन घबराई गईरा होर हांऊ क्या बोलू? हे पिता, मुंजो दुःखा री एस्सा घड़ीया ले बचाई ले? पर एस्सा दुःखा री घड़ीया रे कठे ता ई हांऊ आईरा l
\v 28 हे पिता आपणे नांऊआंं री बड़ाई कर: तेबे ये अकासबाणी हुई, कि मैं तेसरी म्हीमा कीती, होर दबारा बी करणी l
\v 29 तेबे जो लोक खड़े हुई किन्हें सुणेया करहा ऐ थे, तिन्हें बोल्या; कि बादल गरजेया, होरीये बोल्या, स्वर्गदूते तेस किन्हें गल कीती l
\p
\v 30 एता पर यीसुए तिन्हा जो जबाब दितेया, ये अकास बाणी मेरे कठे नी ई पर तुस्सा रे कठे ई l
\v 31 एबे एस संसारा रा न्याय हुहां, एबे एस संसारा रा मुखिया काढ़ी देणा l
\v 32 पर अगर हांऊ धरतीया ले उचे पर चढ़ाया जाहंगा, ता मैं सभ आपणे वाले खींजी किन्हें लई आऊणे l
\v 33 एहड़ा बोली किन्हें तिने ये दसी दितेया, कि तेस केहड़ी मौत मरणा?
\v 34 एता पर लोके तेस किन्हें बोल्या, कि आस्से व्यवस्था री ये गल सुणीरी, कि मसीहा हमेसा रैहणां, फेरी तू किधीयो बोल्हा, कि माहणुं रे पुत्रा जो उचे पर चढ़ाणा जरूरी आ, ये माहणुं रा पुत्र कुणहांं?
\v 35 यीसुए तिन्हा किन्हें बोल्या, उजाला थोहड़ी देरा तक तुस्सा रे बीचा मन्झ आ, जेबे तक जोत तुस्सा साउगी ई तेबे तक चलदे रहा; एहड़ा नी हो कि न्याहरा तुस्सा जो घेरी ले; जो न्याहरे मंझ चल्हा से नी जाणदा कि केथीओ जाहां l
\v 36 जेबे तक उजाला तुस्सा साउगी आ, प्रयासे पर विस्वास करा ताकि तुस्से प्रयासे री संतान हो l ये गल्ला बोली किन्हें यीसू चली गया होर तिन्हा ले ल्हुखी गया l
\s यहूदिया रा अविस्वास
\p
\v 37 होर तिने, तिन्हारे साम्हणें इतने चमत्कार दसे, तेबे बी तिन्हें तेस पर विस्वास नी कितेया l
\v 38 ताकि यसायाह नबी रा बचन पूरा हुई जाए तिने बोल्या,
\q1 कि हे प्रभु, आस्सा रे समाचारा रा विस्वास कुने कितेया?
\q2 होर प्रभु रा भुजबल केस पर जाहीर हुआ?
\p
\v 39 एता कठे स्यों विस्वास नी करी सके, क्यूंकि यसायाहे दबारा बोल्या l
\q1
\v 40 तिने तिन्हारी हाखीया काणी, होर तिन्हारा मन काठा करी दितेया;
\q2 केते एहड़ा नी हो, कि स्यों हाखीया ले देखे,
\q2 होर मना ले समझे,
\q2 होर फिरी जाये,
\q2 होर हांऊ तिन्हा जो चंगा करूं l
\p
\v 41 यसायाहे ये गल्ला इधी कठे बोली, क्यूंकि तिने तेसरी म्हीमा देखी; होर तिने तेसरे बारे मंझ गल्ला कीती l
\v 42 तेबे बी कई ख़ास सासका मंझा ले बौहतिये तेस पर विस्वास कितेया, पर फरीसिया री वजहा ले खुल्ही किन्हे तेस जो नी मनदे थे, एहड़ा नी हो कि मंदरा ले काढ़ी दे l
\v 43 क्यूंकि माहणुं री बड़ाई तिन्हा जो परमेसरा री बड़ाई ले ज्यादा बांकी लगी l
\s यीसू रे वचन: न्याया रा आधार
\p
\v 44 यीसुए जोरा किन्हें बोल्या, जो मेरे पर विस्वास करहा, से मेरे पर नी, बल्कि मेरे भेजणे वाळे पर विस्वास करहा ऐ l
\v 45 होर जो मुंजो देख्हा, से मेरे भेजणे वाळे जो देख्हा l
\v 46 हांउ संसारा मंझ उजाला बणी किन्हें आईरा ताकि जो कोई मेरे पर विस्वास करहा, से न्याहरे मंझ नी रही सको l
\v 47 अगर कोई मेरी गल्ला सुणी किन्हें मन्नी ले, ता मां से दोषी नी मनणा, क्यूंकि हांऊ संसारा जो दोषी बनाणे रे कठे नी, पर संसारा रा उद्धार करणे रे कठे आईरा l
\v 48 जो मुंजो तुच्छ जाणहांं होर मेरी गल्ला स्वीकार नी करदा, तेस जो दोषी ठैहराणे वाळा ता एक आ: यानि जो वचन मैं बोलीरा, तेस आख़री ध्याड़े तेस रा फैसला करणा l
\v 49 क्यूंकि मैं आपणी तरफा ले गल्ला नी किती, पर पिता जिने हांऊ भेजीरा तिने ई मुंजो हुकम दितेया, कि क्या बोलू? होर क्या बोळणा चहिये?
\v 50 होर हांऊ जाणहांं, कि तेसरा हुकम अनंत जीन्दगी ई इधी कठे हांऊ जो बोल्हा, से जेहड़ा पिते मेरे किन्हें बोल्या हांऊ तेहड़ा ई हांऊ बोल्हा l
\c 13
\s यीसू रा चेले रे पैर धोणा
\p
\v 1 फसहा रे साजे ले पैहले जेबे यीसुए जाणी लया, कि तेसरी घड़ी आई गईरी होर तेस संसारा जो छाडी किन्हें पिता वाले चली जाणा, ता तिने आपणे लोका किन्हें जो संसारा मंझ थे, होर जिन्हा किन्हें जेहड़ा प्यार से रख्हा था, से आख़री तक तेहड़ा ई प्यार तिन्हा साउगी रख्दा रैहया l
\v 2 रात के खाणे रे टैमा, जेबे सैतान समौना रे म्हठे यहूदा ईस्करयोति रे मना मंझ ये पाई चुकीरा था, कि से तेस जो पकड़ाये,
\v 3 यीसुए ये जाणी किन्हें कि पिते सब कुछ तेसरे हाथा मंझ करी दितिरा होर से परमेसरा ले आईरा, होर परमेसरा वाले वाप्स जाया करहा l
\v 4 से खाणा खांदे-खांदे उठी गया होर आपणे कपड़े तुआरी किन्हें तोलिया आपणी कमरा मंझ बाहन्या l
\v 5 तेबे तसले मंझ पाणी भरी किन्हें चेले रे पैर धोणे सुहरू कीते होर जेस तोलिये किन्हें तिने आपणी कमर बान्हीरा थी तेस तोलिये किन्हें से तिन्हारे पैर पुह्न्जदा लग्या l
\v 6 जेबे से समौन पतरसा वाले आया; तेबे तिने तेस किन्हें बोल्या, हे प्रभु, क्या तू मेरे पैर धोहां?
\p
\v 7 यीसुए तेस जो जबाब दितेया, जो हांऊ करहा, तू एभे नी जाणदा, पर तुध एता ले बाद समझणा l
\v 8 पतरसे तेस किन्हें बोल्या, तू मेरे पैरा जो कधी देख्या धोंदा: ये सुणी किन्हें यीसुए तेस किन्हें बोल्या, जे हांऊ तुजो नी धोन्घ्हा, ता मेरे साउगी तेरा कुछ भी हिस्सा नी आ l
\v 9 समौन पतरसे तेस किन्हें बोल्या, हे प्रभु तेबे ता तू मेरे पैर ई नी, बल्कि हाथ होर मूंड भी धोई दे l
\p
\v 10 यीसूऐ तेस किन्हें बोल्या, जो नहाई बैठीरा, तेस जो पैर धोणे रे अलावा होर कुछ धोणे जरूरत नी ई; पर से बिलकुल साफ़ आ, होर तुस्से सुद्ध ऐ, पर सभ के सभ नी l
\v 11 क्यूंकि से आपणे पकड़वाणे वाळे जो जाणहांं था, एता कठे तिने बोल्या, तुस्से सभ के सभ सुद्ध नी ऐ l
\v 12 जेबे से तिन्हारे पैर धोई बैठया होर आपणे कपड़े पैहनी किन्हें दबारा बैठी गया, ता से तिन्हा किन्हें बोल्दा लग्या, क्या तुस्से समझी गये कि मैं तुस्सा साउगी क्या कितेया?
\v 13 तुस्से मुंजो गुरू, होर प्रभु, बोल्हा ऐ, होर ठीक ई बोल्हा ऐ, क्यूंकि हांऊ से ई आ l
\v 14 अगर मैं प्रभु होर गुरू हुई किन्हें तुस्सा रे पैर धोये; ता तुस्सा जो भी एक दूजे रे पैर धोणे चहिये l
\v 15 क्यूंकि मैं तुस्सा जो एक नमूना दसी दितेया, जो मैं तुस्सा साउगी कितेया, तुस्से भी ऐहड़ा ई करदे रैहया l
\p
\v 16 हांऊ तुस्सा किन्हें सच-सच बोल्हा, दास आपणे स्वामी ले बडा नी हुंदा; होर ना भेजीरा आपणे भेजणे वाळे ले l
\v 17 अगर तुस्से इन्हा गल्ला जो जाणहांं ऐं, होर अगर तिन्हा पर चल्घे ता तुस्सा धन्य हूणां l
\v 18 हांऊ तुस्सा सभी रे बारे मंझ नी बोल्दा: स्यों जे मैं चुणी लईरे, तिन्हा जो हांऊ जाणहांं: पर ये इधी कठे आ, कि पवित्र सास्त्रा री वाणी पूरी हो, कि जो मेरी रोटी खाहाँ, तिने मेरे पर लात उठाई l
\v 19 एबे हांऊ ये हुणे ले पैहले तुस्सा जो दसी देंऊ, होर जेबे ये हुई जाये ता तुस्से विस्वास करी लया कि हांऊ से ई आ l
\v 20 हांऊ तुस्सा किन्हें सच-सच बोल्हा, कि जो कोई मेरे भेजीरे जो स्वीकार करहा, से मुंजो स्वीकार करहा, होर जो मुंजो स्वीकार करहा, से मेरे भेजणे वाळे जो स्वीकार करहा l
\s विस्वासघाती री तरफ इसारा
\p
\v 21 ये गल्ला बोली किन्हें यीसू आत्मा मंझ दु:खी~ हुआ होर तिने ये ग्वाही दिती, कि हांऊ तुस्सा किन्हें सच-सच बोल्हा, कि तुस्सा मंझा ले ऐकिया हांऊ पकड़वाणा l
\v 22 चेले एक दूजे पर सक करदे हुए देखदे लगे, कि से केसरे बारे मंझ बोल्या करहा l
\v 23 तेसरे चेले मंझा ले एक जेस किन्हें जे यीसू प्यार करहा था, से यीसू री छाती री तरफ झुकी किन्हें बैठी रा था l
\v 24 तेबे समौन पतरसे तेसरी तरफ इसारा करी किन्हें पुछेया, कि दस से केसरे बारे मंझ बोल्हा?
\v 25 तेबे तिने तिहां ईं यीसू री छाती री तरफ झुकी किन्हें पुछेया, हे प्रभु, से कुणहांं?
\v 26 यीसुए जबाब दितेया, जेस जो हांऊ ये रोटी रा टुकड़ा डूबाई किन्हें देहन्गा, तेस ई हूणां, होर तिने रोटी रा टुकड़ा डूबाई किन्हें समौना रे पुत्र यहूदा ईस्करयोति जो दितेया l
\v 27 होर रोटी रा टुकड़ा लैंदे ही सैतान तेस अन्दर समाई गया: तेबे यीसुए तेस किन्हें बोल्या, जो तू करणे वाळा आ, झट पट कर l
\v 28 पर बैठणे वाळे मंझा ले कोई नी समझी पाया कि तिने ये गल तेस किन्हें किधियो बोली?
\v 29 क्यूंकि यहूदा ईस्करयोति वाले थैली थी, इधी कठे केसीए सोच्या कि यीसू तेस किन्हें बोल्या करहा कि त्यौहारा रे कठे जो कुछ चाहिए से खरीदी ले, या गरीबा जो कुछ देई दे l
\v 30 तेबे से रोटी रा टुकड़ा लई किन्हें बाहर चली गया, होर रात का टैम था l
\s नंऊआं हुक्म
\p
\v 31 जेबे से बाहर चली गया ता यीसुए बोल्या; एबे माहणुं रे पुत्रा री बड़ाई हुई, होर परमेसरा री बड़ाई तेस मंझ हुई l
\v 32 अगर परमेसरा री बड़ाई तेस मंझ हुई, परमेसरा भी आपणे मंझ तेसरी बड़ाई करणी, होर एकदम करणी l
\v 33 हे बच्चेयो, हांऊ होर थोहड़ी देरा तक तुस्सा वाले आ, फेरी तुस्सा हांऊ टोळना, होर जो मैं यहूदिया किन्हें बोलीरा, कि जेथी हांऊ जाहां तेथी तुस्से नी आई सक्दे, तेहड़ा ही हांऊ एबे तुस्सा किन्हें भी बोल्हा l
\v 34 हांऊ तुस्सा जो एक नंऊआं हुकम देहां एक दूजे किन्हें प्यार रखा: जो मैं तुस्सा किन्हें रखीरा, तेहड़ा ई तुस्से भी एक दूजे साउगी प्यार रखा l
\v 35 अगर आपु मंझ प्यार रखगे ता एता ले ई सभीया जाणी जाणा, कि तुस्से मेरे चेले ऐ l
\s पतरसा रे इनकारा रा इसारा
\p
\v 36 समौन पतरसे तेस किन्हें बोल्या, हे प्रभु, तुस्से केथीयो जाया करहा? यीसुऐ जबाब दितेया, कि जेथी हांऊ जाहां, तेथी तू एबे मेरे पीछे नी आई सक्दा ! पर बादा मंझ तुध मेरे पीछे आऊणा l
\v 37 पतरसे तेस किन्हें बोल्या, हे प्रभु, एभे हांऊ तेरे पीछे कि नी आई सक्दा? मैं ता तेरे कठे जान भी देई सक्हा l
\v 38 यीसूऐ जबाब दितेया, क्या तुध मेरे कठे आपणी जान देई देणी? हांऊ तेरे किन्हें सच-सच बोल्हा कि जेबे तक तुध मेरे बारे मंझ तीन बारी नांह नी करणी कुकड़ा झांग नी देणी l
\c 14
\s परमेसरा तक पूजणे रा पैंडा
\p
\v 1 तुस्सा रा मन दु:खी~ नी हो, तुस्से परमेसरा पर विस्वास रख्हा ऐ मेरे पर भी विस्वास रखा l
\v 2 मेरे पिता रे घरा मंझ रैहणे रे कठे बौहत जगहा ई, अगर जगहा नी हुन्दी, ता मां तुस्सा किन्हें बोली देणा था कि हांऊ तुस्सा रे कठे जगहा त्यार करणे रे कठे जाया करहा l
\v 3 होर अगर हांऊ जाई किन्हें जगहा त्यार करूं, ता दबारा वाप्स आई किन्हें मां तुस्से आपणे साउगी लई जाणें, ताकि जेथी हांऊ रहूं तेथी तुस्से भी रहो l
\v 4 होर जेथी हांऊ जाहां तेथी रा रस्ता तुस्से जाणहांं ऐं l
\v 5 थोमे तेस किन्हें बोल्या, हे प्रभु, आस्से नी जाणदे कि तू केथी जाहां? ता रस्ता किहां जाणी सक्हा ऐ l
\v 6 यीसुए तेस किन्हें बोल्या, रस्ता होर सच्चाई होर जीवन हांऊ ईं आं; मेरे बगैर कोई पिता वाले नी पूजी सक्दा l
\v 7 अगर तुस्से हांऊ जाणेया हुंदा, ता मेरे पिता जो बी जाणदे; होर एभे ले तुस्से तेस जो जाणहांं ऐं, होर देखी भी लईरा l
\p
\v 8 पिलिप्पुसे तेस किन्हें बोल्या, हे प्रभु, आस्सा जो पिता दसी दे: ये ई आस्सा रे कठे बौहत आ l
\v 9 यीसुए तेस किन्हें बोल्या; हे फिलिप्पुस, हांऊ इतने ध्याड़े ले तुस्सा साउगी आ, होर क्या तू मुंजो नी जाणदा? जिने हांऊ देखी लया तिने पिता देखी लया: तू किधियो बोल्हा, कि आस्सा जो पिता दसी दे l
\v 10 क्या तू विस्वास नी करदा, कि हांऊ पिता मंझ आ, होर पिता मेरे मंझ; ये गल्ला जो हांऊ तुस्सा किन्हें बोल्हा, आपणी तरफ़ा ले नी बोल्दा , पर पिता मेरे अन्दर रही किन्हें आपणे काम करहा l
\v 11 मेरा विस्वास करा कि हांऊ पिता रे अन्दर आ; होर पिता मेरे अन्दर आ; नईं ता मेरे कामा री वजहा ले ई मेरा विस्वास करा l
\v 12 हांऊ तुस्सा किन्हें सच-सच बोल्हा, जो मेरे पर विस्वास रख्हा, ये काम जो हांऊ करहा, तेस बी करणे, बल्कि एता ले बी बडे-बडे काम करणे, क्यूंकि हांऊ पिता वाले जाया करहा l
\v 13 होर जो कुछ तुस्से मेरे नांऊआंं ले मान्घगे, तेहड़ा ई मां करणा पुत्रा रे ज्रीये पिता री बड़ाई हो l
\v 14 अगर तुस्से मेरे नांऊआंं ले कुछ भी मान्घगे ता मां से करणा l
\s पवित्र आत्मा री प्रतिज्ञा
\p
\v 15 अगर तुस्से मेरे किन्हें प्यार रख्हा ऐ, ता तुस्सा मेरे हुकम मनणें l
\v 16 होर मां पिता ले अरज करणी, कि से तुस्सा जो एक होर मददगार दे, ताकि से हमेसा तुस्सा साउगी रहे l
\v 17 यानि सच्चाई रा आत्मा, जेस जो संसार स्वीकार नी करी सक्दा, क्यूंकि से ना ता तेस जो देख्हा होर ना तेस जो जाणहांं: तुस्से तेस जो जाणहांं ऐं, क्यूंकि से तुस्सा साउगी रैंहयांं, होर तेस तुस्सा मंझ हूणां l
\v 18 मां तुस्से अनाथ नी छाडणे, मां तुस्सा वाले आऊणा l
\v 19 होर थोहड़ी देर रैह गयीरी कि संसारा हांऊ नी देखणा, पर तुस्सा हांऊ देखणा, एता कठे कि हांऊ जीउंदा आ, होर तुस्सा भी जीउंदे रैहणां
\v 20 तेस ध्याड़े तुस्सा जाणना कि हांऊ पिता मंझ आ, होर तुस्से मेरे अन्दर, होर हांऊ तुस्सा अन्दर l
\v 21 जेस वाले मेरे हुक्म ऐ, होर से तिन्हा जो मन्हांं, से ई मेरे किन्हें प्यार रख्हा, होर जो मेरे किन्हें प्यार रख्हा, तेस किन्हें मेरा पिता प्यार रखणा, होर मां तेस किन्हें प्यार रखणा, होर आपणे आपा जो तेस पर जाहिर करणा l
\p
\v 22 तिने यहुदे (जो यहूदा ईस्करयोति नी था) तेस किन्हें बोल्या, हे प्रभु, तू आपणे आपा जो आस्सा पर किधियो जाहिर करेया करहा? पर संसारा पर नी l
\v 23 यीसुए तेस जो जबाब दितेया, अगर कोई मेरे किन्हें प्यार रखघा, ता तेस मेरे वचन मनणें, होर मेरे पिता तेस किन्हें प्यार रखणा, होर आस्सा तेस वाले आउणा, होर तेस साउगी रैहणां l
\v 24 जो मेरे किन्हें प्यार नी रखदा, से मेरे वचना जो नी मनदा, होर जो वाणी तुस्से सुणहांं ऐं, से मेरी नी पर पिता री ई, जिने हांऊ भेजीरा l
\v 25 ये गल्ला मैं तुस्सा किन्हें बोलीरी थी जेबे हांऊ तुस्सा साउगी था l
\v 26 पर मददगार यानि पवित्र आत्मा जेस जो पिता मेरे नांऊआंं ले भेजणा, तेस तुस्सा जो सभ गल्ला दसणी, होर जो कुछ मैं तुस्सा किन्हें बोलीरा तेस तुस्सा जो याद कराणा l
\v 27 हांऊ तुस्सा जो सांति देहां, हांऊ आपणी सांति तुस्सा जो देहां; जिहां संसार देहां, तेहड़ा हांऊ नी देंदा: तुस्सा रा मन ना घबराए होर ना डरे l
\v 28 तुस्से सुणेया, कि मैं तुस्सा किन्हें बोल्या, हांऊ जाहां, होर तुस्सा वाले दबारा वाप्स आहूँआंं, अगर तुस्से मेरे किन्हें प्यार रखदे, ता एस गल्ला ले खुस हुंदे, कि हांऊ पिता वाले जाहां, क्यूंकि पिता मेरे ले बडा आ l
\v 29 होर मैं तुस्सा किन्हें ये सभ कुछ पैहले ई दसी दितेया, कि जेबे तेहड़ा हुई जाहंगा, ता तुस्से मेरा विस्वास करेया l
\v 30 मैं एभे ले तुस्सा साउगी होर गल्ला नी करणी, क्यूंकि एस संसारा रा हाकम आहूँआंं, होर मेरे अन्दर तेसरा कुछ नी आ l
\v 31 पर ये इधी कठे हुहां कि संसार जाणी सके कि हांऊ पिता किन्हें प्यार करहा, होर जिहां पिते मुंजो हुक्म दीतिरा, मैं तेहड़ा ई करहा: उठा, एथी ले चला l
\c 15
\s यीसू सच्ची अंगूरा री बेल
\p
\v 1 सच्ची अंगूरा री बेल हांऊ ईं; होर मेरा पिता किसान आ l
\v 2 जो डाळी मेरे मंझ ई, होर नई फळदी, तेता जो से काटी देहां, होर जो डाळी फल्हा ई तेता जो से होर छांटा आं ताकि से होर फले l
\v 3 तुस्से ता तेस वचना री वजहा ले जो मैं बोलीरा सुद्ध हुई गईरे l
\v 4 तुस्से मेरे अन्दर बणी किन्हें रहुआ, होर मां तुस्सा अन्दर: जिहां अगर डाळी अंगूरा री बेला मन्झ बणी किन्हें नी रहे, ता से आपणे आपा ले नी फळी सक्दी, तिहां ईं अगर तुस्से भी मेरे अन्दर बणी किन्हें नी रहो ता नी फळी सक्दे l
\v 5 हांऊ अंगूरा री बेल ई: तुस्से डाळीया ई; जो मेरे अन्दर बणी किन्हें रैंहयांं, होर हांऊ तेस मंझ, से बौहत फल फल्हा, क्यूंकि मेरे ले लग हुई किन्हें तुस्से कुछ भी नी करी सक्दे l
\v 6 अगर कोई मेरे मंझ बणी किन्हें नी रहे ता हांऊ तेस जो डाळीया साहीं सट्टी देहां, होर से सुकी जाहां, होर लोक तिन्हा जो कठी करी किन्हें आगी मंझ पाई देहां ऐं होर स्यों भखी किन्हे फुख्ही जाहीं l
\v 7 अगर तुस्से मेरे मंझ बणी के रहो, होर मेरी गल्ला तुस्सा मंझ बणी के रहे ता जो चाहे माँगा होर से तुस्सा रे कठे हुई जाणा l
\p
\v 8 मेरे पिता री बड़ाई एता ले हुहां ईं, कि तुस्से बौहत जे फल ल्याऊआ, तेबे ई तुस्से मेरे चेले हुणे l
\v 9 जिहां पिते मेरे किन्हें प्यार रखीरा, तिहां ईं मैं भी तुस्सा किन्हें प्यार रखीरा, मेरे प्यारा मंझ बणी के रैहया l
\v 10 अगर तुस्से मेरे हुकमा जो मनघे, ता तुस्सा मेरे प्यारा मन्झ बणी के रैहणां: जिहां मैं आपणे पिता रा हुकम मन्या, होर तेसरे प्यारा मन्झ बणी रैंहयांं l
\v 11 मैं यूं गल्ला तुस्सा किन्हें इधी कठे बोलीरी, कि मेरी खुसी तुस्सा मंझ बणी रहे, होर तुस्सा री खुसी पूरी हुई जाये l
\v 12 ये मेरा हुकम आ, कि जो मैं तुस्सा किन्हें प्यार रखीरा, तिहां ई तुस्से भी एक दूजे किन्हें प्यार रखा l
\v 13 एता ले बडा प्यार केसी रा नी आ, कि कोई आपणे दोस्ता रे कठे आपणी जान दे l
\v 14 जो कुछ हांऊ तुस्सा जो हुकम देहां, अगर तेहड़ा ई करघे ता तुस्से मेरे दोस्त ऐ l
\v 15 एभे ले मां तुस्सा जो दास नी बोलणा, क्यूंकि दास नी जाणदा, कि तेसरा मालक क्या करहा? पर मैं तुस्सा जो दोस्त बोलीरा, क्यूंकि मैं जो गल्ला आपणे पिता ले सुणी, स्यों सब गल्ला मैं तुस्सा जो दसी दितिरी l
\v 16 तुस्से हांऊ नी छांटीरा पर मैं तुस्से छांटीरे होर नियुक्त* कीतीरे ताकि तुस्से जाई किन्हें फल ल्याए; होर तुस्सा रा फल टिकी सके, ताकि जो कुछ तुस्से मेरे नांऊआंं ले पिता ले मान्घगे, तेस तुस्सा जो देणा l
\v 17 इन्हा गल्ला रा हुकम हांऊ तुस्सा जो इधी कठे देहां, कि तुस्से एक दूजे किन्हें प्यार रखा l
\s संसारा रा बैर
\p
\v 18 अगर संसार तुस्सा किन्हें बैर रख्हा, ता तुस्से जाणहांं ऐं कि तिने तुस्सा ले पैहले मेरे किन्हें नफरत कीती l
\v 19 अगर तुस्से संसारा रे हुंदे, ता संसार आपणे किन्हें प्यार रखदा, पर एता रे कठे कि तुस्से संसारा मंझा ले छांटी लईरे इधी कठे संसार तुस्सा किन्हें नफरत करहा l
\v 20 याद करा जो गल मैं तुस्सा किन्हें बोली थी, कि दास आपणे मालका ले बडा नी हुंदा, अगर तिन्हें हांऊ सताया, ता तुस्से भी सताए जाणे, अगर तिन्हें मेरी गल मनी, ता तिन्हा तुस्सा री भी मनणी l
\v 21 पर ये सब कुछ तिन्हा मेरे नांऊआंं री वजहा ले तुस्सा साउगी करणा l
\v 22 अगर हांऊ नी आउंदा होर तिन्हा किन्हें गल्ला नी करदा, ता स्यों पापी नी ठैहरदे, पर एभे तिन्हा वाले तिन्हारे पापा रे कठे कोई भाना नी आ l
\v 23 जो मेरे किन्हें नफरत रख्हा, से मेरे पिता किन्हें भी नफरत रख्हा l
\v 24 अगर हांऊ तिन्हा मंझ स्यों काम नी करदा, जो होरी केसिये नी कीते ता स्यों पापी नी ठैहरदे, पर एभे ता तिन्हें हांऊ होर मेरे पिता जो देखी लया, होर आस्सा दूंहीं किन्हें नफरत कीती l
\v 25 होर ये इधी कठे हुएया, कि से वचन पूरा हो, जो तिन्हारी व्यवस्था मंझ लिखीरा, कि तिन्हें मेरे किन्हें बेबजह नफरत कीती l
\p
\v 26 पर जेबे तेस मददगारा आऊणा, जो मां तुस्सा वाले भेजणा, यानि सच्चा रा आत्मा जो पिता री तरफ़ा ले निकळा आ, ता तेस मेरी ग्वाही देणी l
\v 27 होर तुस्से भी गवाह ऐ क्यूंकि तुस्से सुहरू ले मेरे साउगी ऐ l
\c 16
\p
\v 1 ये गल्ला मैं तुस्सा किन्हें इधी कठे बोली ताकि तुस्से ठोकर नी खाओ l
\v 2 तिन्हा तुस्से मंदरा मंझा ले काढ़ी देणे, बल्कि एहड़ा टैम आहूंआं, कि जो कोई तुस्सा जो मारघा तेस ये समझणा कि से परमेसरा री सेउआ करेया करहा l
\v 3 होर तिन्हा ये इधी कठे करणा कि तिन्हें ना ता पिता जाणेया होर ना हांऊ l
\v 4 पर ये गल्ला मैं इधी कठे तुस्सा किन्हें बोली, कि जेबे तिन्हारा टैम आये ता तुस्सा जो याद रहे कि मैं तुस्सा जो तिन्हारे बारे मंझ पैहले दसी दितिरा था l सुहरू मंझ ये गल्ला मैं इधी कठे नी बोली क्यूंकि मैं तुस्सा साउगी था l
\s पवित्र आत्मा रे काम
\p
\v 5 एभे हांऊ आपणे भेजणेवाळे वाले जाहां होर तुस्सा मंझा ले कोई मेरे ले नी पुछदा, कि तू केथी जाहां?
\v 6 पर मैं जो ये गल्ला तुस्सा किन्हें बोली, इधी कठे तुस्सा रा मन दुःखा किन्हें भरी गईरा l
\v 7 तेबे बी हांऊ तुस्सा किन्हें सच-सच बोल्हा, कि मेरा जाणा तुस्सा रे कठे अच्छा आ, क्यूंकि अगर हांऊ नी जांऊ, ता तेस मददगारा तुस्सा वाले नी आउणा, पर अगर हांऊ जांघ्हा, ता मां से तुस्सा वाले भेजी देणा l
\v 8 होर तेस आई किन्हें संसारा जो पाप, धार्मिकता होर न्याया रे बारे मंझ दोषी ठैहराणा l
\v 9 पापा रे बारे मंझ इधी कठे कि स्यों मेरे पर विस्वास नी करदे l
\v 10 होर धार्मिकता रे बारे मंझ इधी कठे कि हांऊ पिता वाले जाहां, होर तुस्सा हांऊ दबारा नी देखणा l
\v 11 न्याया रे बारे मंझ इधी कठे कि संसारा रा हाकम दोषी ठैहराई दीतिरा l
\p
\v 12 मुंजो तुस्सा किन्हें होर भी बौहत सारी गल्ला करणी, पर हल्ली तुस्से तिन्हा जो सही नी सक्दे l
\v 13 पर जेबे तेस यानि सच्चा रा आत्मा आउणा, ता तेस तुस्सा जो सब सच्चा रा रस्ता दसणा, क्यूंकि तेस आपणी तरफा ले कुछ नी बोलणा, पर जो कुछ तेस सुणना, तेस तेहड़ा ई बोलणा, होर हुणे वाळी गल्ला तुस्सा जो दसणी l
\v 14 तेस मेरी जै-जै कार करणी, क्यूंकि तेस मेरी गल्ला लई किन्हें तुस्सा जो दसणी l
\v 15 जो कुछ पिता रा आ, से सब मेरा आ, इधी कठे मैं बोल्या, कि तेस मेरी गल्ला लई किन्हें तुस्सा जो दसणी l
\s दुःख सुखा मन्झ बधली जाणा
\p
\v 16 थोहड़ी देरा तक तुस्सा हांऊ नी देखणा, होर थोहड़ी देरा बाद दबारा तुस्सा हांऊ देखणा l
\v 17 तेबे तेसरे चेले आपु मन्झ बोल्या, ये क्या आ, जो से आस्सा किन्हें बोल्हा, कि थोहड़ी देरा मंझ तुस्सा हांऊ नी देखणा, होर फेरी थोहड़ी देरा बाद दबारा तुस्सा हांऊ देखणा, होर ये इधी कठे आ क्यूंकि हांऊ पिता वाले जाहां?
\v 18 तेबे तिन्हें बोल्या, “थोहड़ी देरा मंझ” ये क्या गल ई? आस्से नी जाणदे, कि से क्या बोल्हा l
\v 19 यीसुए ये जाणी किन्हें, कि स्यों मेरे ले कुछ पूछणा चाहें, तिने तिन्हा किन्हें बोल्या, क्या तुस्से आपु मंझ मेरी एस गल्ला रे बारे मंझ पूछ ताछ करेया करहा ऐ, कि थोहड़ी देरा मंझ तुस्सा हांऊ नी देखणा, होर फेरी थोहड़ी देरा मंझ तुस्सा हांऊ देखणा l
\v 20 हांऊ तुस्सा किन्हें सच-सच बोल्हा, कि तुस्सा रोणा होर विलाप करणा, पर संसारा खुसी मनाणी: तुस्सा जो दुःख हूणां, पर तुस्सा रा दुःख खुसी मंझ बदली जाणा l
\v 21 जेबे ज्नाने बच्चे जो जन्म देंदी लघ्हा ई ता तेस्सा जो पीड़ा हुहां ईं, क्यूंकि तेस्सा री दु:खा री घड़ी आई गईरी, पर जेबे से बच्चे जो जन्म देई चुक्हा ई ता से एस खुसी किन्हें कि तेस्से एक माहणुं जो संसारा मंझ जन्म दितेया से फेरी तेस पीड़ा जो दबारा याद नी करदी l
\v 22 होर तुस्सा जो भी एभे दुःख हुहां, पर मां तुस्सा किन्हें फेरी दबारा मिलणा होर तुस्सा रे मना मंझ खुसी हूणीं ; होर तुस्सा री खुसी तुस्सा ले केसी नी छुड़ाणी l
\v 23 तेस ध्याड़े तुस्सा मेरे ले कुछ नी पूछणा: हांऊ तुस्सा किन्हें सच-सच बोल्हा, अगर तुस्से पिता ले कुछ मान्घगे, ता तेस मेरे नांऊआंं ले तुस्सा जो देणा l
\v 24 एभे तक तुस्से मेरे नांऊआंं ले कुछ नी मान्गेया; मान्घगे ता तुस्सा जो मिलणा ताकि तुस्सा री खुसी पूरी हुई जाए l
\s संसारा पर विजय
\p
\v 25 मैं यूं गल्ला तुस्सा किन्हें काहणीया मंझ बोलीरी, पर एहड़ा टैम आंहूँआं, कि मां तुस्सा किन्हें काहणीया मंझ होर नी बोलणा, पर साफ-साफ तुस्सा जो पिता रे बारे मंझ दसणा l
\v 26 तेस ध्याड़े तुस्सा मेरे नांऊआंं ले मांगणा, होर हांऊ तुस्सा किन्हें ये नी बोल्दा, कि मां तुस्सा रे कठे पिता ले अरज करणी l
\v 27 क्यूंकि पिता आप्हुए तुस्सा किन्हें प्यार रख्हा, इधी कठे कि तुस्से मेरे किन्हें प्यार रख्हा ऐ, होर ये भी विस्वास कितेया  कि हांऊ पिता री तरफ़ा ले आईरा l
\v 28 हांऊ पिता री तरफ़ा ले संसारा मन्झ आईरा, होर दबारा संसारा जो छाडी किन्हे पिता वाले जाहां l
\v 29 तेसरे चेले बोल्या, एबे तू साफ-साफ बोल्या करहा, होर कोई काहणीया मंझ नी लगीरा बोल्दा l
\v 30 एबे आस्से जाणी गये कि तू सब कुछ जाणहांं, होर तुजो कोई मतलब नी आ, कि कोई तेरे ले पूछे, एता ले आस्से विस्वास करहा ऐ कि तू परमेसरा री तरफ़ा ले आईरा l
\p
\v 31 ये सुणी किन्हें यीसुए तिन्हा किन्हें बोल्या, क्या तुस्से एबे विस्वास करहा ऐ?
\v 32 देखा, से घड़ी आहूँआंं ईं बल्कि आई पुजीरी कि तुस्सा सभीया ओरे परे हुई किन्हें आपणा-आपणा रस्ता लैणा, होर हांऊ कल्हा छाडी देणा, तेबे बी हांऊ कल्हा नी आ, पिता मेरे साउगी आ l
\v 33 मैं ये गल्ला तुस्सा किन्हें इधी कठे बोली, ताकि तुस्सा जो मेरे मंझ सांति मिलो; संसारा मंझ तुस्सा जो कलेस हुहां, पर हिम्मत करा, मैं संसार जीती लईरा l
\c 17
\s यीसू री माहयाजकीय प्रार्थना
\p
\v 1 यीसुए ये गल्ला बोली होर आपणी हाखीया सरगा वखा जो चकी किन्हें बोल्या, हे पिता, से घड़ी आई पुजीरी, आपणे पुत्रा री म्हीमा कर, कि पुत्र भी तेरी म्हीमा करे l
\v 2 क्यूंकि तैं तेस जो सभी रे प्राणा पर हक दीतीरा, कि तेस जो तैं स्यों देई दितीरे, ताकि तिन्हा सभी जो से हमेसा री जीन्दगी दे l
\v 3 होर हमेसा री जीन्दगी ये ई, कि स्यों तुजो, सच्चे परमेसरा जो होर यीसू मसीहा जो, जो तैं भेजीरा जाणी सके l
\v 4 जो काम तैं मुंजो करणे रे कठे दिती रा था, तेस जो पूरा करी किन्हें मैं तेरी म्हीमा कितिरी l
\v 5 होर एभे, हे पिता, तू आपणे साउगी मेरी म्हीमा तेस म्हीमा ले कर जो संसारा रे हुणे ले पैहले, मेरी तेरे साउगी थी l
\s आपणे चेले रे कठे प्रार्थना
\p
\v 6 मैं तेरा नांऊ तिन्हा माहणुंआं पर जाहीर कितेया जो तैं संसारा मंझा ले मुंजो दीते: स्यों तेरे थे होर तैं स्यों मुंजो दिते, होर तिन्हें तेरा वचन मनी लया l
\v 7 एबे स्यों जाणी गईरे, कि जो कुछ तैं मुंजो दीतिरा, से सब तेरी तरफ़ा ले आ l
\v 8 क्यूंकि जो गल्ला तैं मेरे वाले पूजाईरी, मैं तिन्हा जो भी पुजाई दिती होर तिन्हें स्यों गल्ला मनी लई: होर सच-सच जाणी लया, कि हांऊ तेरी तरफ़ा ले आईरा, होर विस्वास करी लया कि तैं ईं हांऊ भेजीरा l
\v 9 मैं तिन्हारे कठे अरज करहा, संसारा रे कठे नी, पर तिन्हा रे कठे जो तैं मुंजो दितीरे, क्यूंकि स्यों तेरे ऐ l
\v 10 होर जो कुछ मेरा आ से सब तेरा आ, होर जो कुछ तेरा आ से मेरा आ, होर मैं तिन्हारे जरिये म्हीमा पाई l
\v 11 अगे ले मां संसारा मंझ नी रैहणां, पर इन्हा संसारा मंझ रैहणां, होर हांऊ तेरे वाले आहूँआंं; हे पवित्र पिता, आपणे तेस नांऊआंं ले जो तैं मुंजो दितीरा, तिन्हारी हिफाजत कर, कि स्यों आस्सा साहीं एक हो l
\v 12 जेबे हांऊ तिन्हा साउगी था, ता मैं तेरे तेस नांऊआंं ले, जो तैं मुंजो दितीरा, मैं तिन्हारी हिफाजत कीती, मैं तिन्हारी रखवाली कीती होर विनासा रे पुत्रा जो छाडी किन्हें तिन्हा मंझा ले कोई भी नास नी हुएआ, इधी कठे कि सास्त्रा री गल्ला पुरी हो l
\v 13 पर एभे मैं तेरे वाले आहूँआंं, होर ये गल्ला संसारा मंझ बोल्हा, कि स्यों मेरी पूरी खुसी आपणे आपा मंझ पाए l
\v 14 मैं तेरा वचन तिन्हा वाले पुजाई दीतिरा, होर संसारे तिन्हा किन्हें नफरत कीती, क्यूंकि जिहां-हां ऊ संसारा रा नी आ, तिहां ईं स्यों भी संसारा रे नी ऐ l
\v 15 हांऊ ऐ अरज नी करदा, कि तू तिन्हा जो संसारा ले चकी ले, पर ये कि तू तिन्हा जो तेस दुष्टा ले बचाई के रख l
\v 16 जिहां-हां ऊ संसारा रा नी आ, तिहां ईं स्यों भी संसारा रे नी ऐ l
\v 17 सच्चा रे ज्रीए तिन्हा जो पवित्र कर: तेरा वचन सच्चा आ l
\v 18 जिहां तैं हांऊ संसारा मंझ भेजीरा, तिहां ईं मैं स्यों संसारा मंझ भेजीरे l
\v 19 होर तिन्हा रे कठे हांऊ आपणे आपा जो पवित्र करहा ताकि स्यों भी सच्चा रे ज्रीए पवित्र किते जाए l
\s सभ विस्वासिया रे कठे प्रार्थना
\p
\v 20 हांऊ सिर्फ इन्हा रे कठे ई अरज नी करदा, पर तिन्हा रे कठे भी जिन्हा इन्हा वचना रे ज्रीए मेरे पर विस्वास करणा, ताकि स्यों सब एक हो l
\v 21 जिहां तू, हे पिता मेरे मंझ आ, होर हांऊ तेरे मंझ आ, तिहां ईं स्यों भी आस्सा अन्दर हो; ताकि संसार विस्वास करे, कि तुस्से ई हांऊ भेजीरा l
\v 22 होर से म्हीमा जो तैं मुंजो दिती री, मैं तिन्हा जो दिती री ताकि स्यों तिहां ईं एक हो जिहां आस्से एक ऐ l
\v 23 हांऊ तिन्हा मंझ होर तू मेरे मंझ ताकि स्यों पके हुई किन्हें एक हुई जाए, होर संसार जाणे कि तैं ईं हांऊ भेजीरा, होर जिहां तैं मेरे किन्हें प्यार रख्या, तिहां ईं तिन्हा किन्हें प्यार रख्या l
\v 24 हे पिता, हांऊ चाहां कि स्यों जे तैं मुंजो दितीरे, जेथी हांऊ आं, तेथी स्यों भी मेरे साउगी हो कि स्यों मेरी तेस म्हीमा जो देखी सके जो तैं मुन्जो दिती री, क्यूंकि तैं संसारा री पैदाईसा ले पैहले ले ई मेरे किन्हें प्यार रख्या l
\v 25 हे धर्मी पिता; संसार मुंजो नी जाणी सक्या, पर मैं तू जाणेया होर इन्हें भी जाणेया कि तैं ईं हांऊ भेजीरा l
\v 26 होर मैं तेरा नांऊ तिन्हा जो दसेया होर दसदे रैहणां ताकि जो प्यार तुस्सा जो मेरे किन्हें था, से तिन्हा मंझ रहे होर हांऊ तिन्हा मंझ l
\c 18
\s यीसू रा पकड़वाया जाणा
\p
\v 1 यीसु ये गल्ला बोली किन्हें आपणे चेले साउगी किद्रोना रे नाळे रे पार गया, तेथी एक बगीचा था, जेस मंझ से होर तेसरे चेले गये l
\v 2 होर तेसरा पकड़वाणे वाळा यहूदा भी तेस जगहा जो जाणहांं था, क्यूंकि यीसू आपणे चेले साउगी तेथी जांदा रैंहयांं था l
\v 3 तेबे यहूदा पलटना जो, होर माहयाज्का होर फरीसीया री तरफ़ा ले पैहरेदारा जो लई किन्हें दीये होर लौ होर हथियारा जो लई किन्हें तेथी आया l
\v 4 तेबे यीसू तिन्हा सब गल्ला जो जेहड़ी तेस पर हुणेवाळी थी, जाणी किन्हें अगे आया, होर तिन्हा ले पुछदा लग्या, केस जो टोळहा ऐ?
\p
\v 5 तिन्हें तेस जो जबाब दितेया, यीसू नासरी जो: यीसुए तिन्हा किन्हें बोल्या, से हांऊ आं, होर तेसरा पकड़वाणे वाळा यहूदा भी तिन्हा साउगी खड़ी रा था l
\v 6 तेसरे ये बोल्दे ई, कि से हांऊ आं, स्यों पीछे हटी किन्हें ज्मीना पर पई गये l
\v 7 तेबे तिने दबारा तिन्हा ले पुछेया, तुस्से केस जो टोळहा ऐ? होर तिन्हें बोल्या, यीसू नासरी जो l
\v 8 यीसू ऐ जबाब दितेया, मैं ता तुस्सा किन्हें बोली दितेया कि हांऊ से ई आ, अगर तुस्से मुंजो टोळहा ऐ ता इन्हा जो जाणे देया l
\v 9 ऐ इधी कठे हुआ ताकि से वचन पूरा हो, जो तिने बोल्या था, कि जो तैं मुंजो दिते, तिन्हा मंझा ले मैं एक भी नी गुआया l
\v 10 समौन पतरसा वाले तलवार थी तिने से तलवार काढ़ी, होर माहयाज्का रे दासा पर चलाई होर तेसरा दायाँ कान काटी दितेया, तेस दासा रा नांऊ मलखुस था l
\v 11 तेबे यीसूऐ पतरसा किन्हें बोल्या, आपणी तलवार म्याना मंझ रख: जो प्याला* मुंजो पिते दितीरा क्या हांऊ तेस जो नी पीयूं?
\s हन्ना रे साम्हणें यीसू
\p
\v 12 तेबे स्पाहीये होर तिन्हारे सुबेदारे होर यहूदीया रे पैहरेदारे यीसू जो पकड़ी किन्हें बान्हया l
\v 13 होर पैहले स्यों तेस जो हन्ना वाले लई गये क्यूंकि से तेस साला रे माहयाजक कैफा रा सौहरा था l
\v 14 ये से ई कैफा था, जिने जे यहूदीया जो सलाह दित्री थी कि आस्सा रे कठे एक आदमी रा मरणा खरा आ l
\s पतरसा रा इनकार
\p
\v 15 समौन पतरसा साउगी एक होर दूजा चेला था जो यीसू रे पीछे चली पया, ये दूजा चेला माहयाज्का रा जाणा पैहचाणा था होर से यीसू साउगी माहयाज्का रे आन्घणा तक गया l
\v 16 पर पतरस दरवाजे वाले खड़ी रा था, तेबे से दूजा चेला जो माहयाज्का रा जाणा पैहचाणा था, बाहर निकळेया, होर से तेस्सा द्वारपालणा किन्हें बोली किन्हें, पतरसा जो अन्दर लई आया l
\v 17 से दासी जो द्वारपालण थी, तेस्से पतरसा किन्हें बोल्या, क्या तू भी एस माहणुं रे चेले मंझा ले एक आ? तिने बोल्या, से हांऊ नी आं l
\v 18 दास होर पैहरेदार ठंडा री वजहा ले खड़ी किन्हें आग तफ्या करहा ऐ थे होर पतरस भी तिन्हा साउगी खड़ी किन्हें आग तफ्या करहा था l
\s माहयाज्का रे ज्रीए यीसू ले पूछताछ
\p
\v 19 तेबे माहयाज्के यीसू ले तेसरे चेले रे बारे होर तेसरे उपदेसा रे बारे मन्झ पुछेया l
\v 20 यीसुए तेस जो जबाब दितेया, कि मैं संसारा किन्हें खुल्ही किन्हें गल्ला कीती; मैं सभा मंझ होर मंदरा मंझ जेथी सभ यहूदी कठे हुंआ ऐं थे, हमेसा प्रचार कितेया होर चुपके-चुपके कुछ नी बोल्या l
\v 21 तू मुंजो कि पूछहा? सुणनेवाळे ले पूछा: कि मैं तिन्हा किन्हें क्या बोल्या? देखा स्यों जाणहांं ऐं; कि मैं क्या-क्या बोल्या?
\v 22 जेबे तिने ये बोल्या, ता पैहरेदारा मंझा ले एकिये जो तेसरे नेडे खड़ी रा था, यीसू जो थप्पड़ मारी किन्हें बोल्या, क्या तू माहयाज्का जो एहड़ा जबाब देहां l
\v 23 यीसुए तेस जो जबाब दितेया, अगर मैं बुरा बोल्या, ता तेस बुराईया री ग्वाही दे; पर अगर खरा बोल्या, ता तू मुंजो किधीयो मारहा?
\v 24 हन्ने तेस जो बान्ही किन्हें कैफा माहयाज्का वाले भेजी दितेया l
\s पतरसा रा दबारा इनकार
\p
\v 25 समौन पतरस खड़ा हुई किन्हें आग तफ्या करहा था; तेबे तिन्हें तेस किन्हें बोल्या; क्या तू भी तेसरे चेले मंझा ले एक आ? तिने मुखरी किन्हें बोल्या, मैं नी आं l
\v 26 माहयाज्का रे दासा मंझा ले एकिये जो तेसरे टब्बरा मंझा ले एक था, जेसरा जे कान पतरसे काटी दितीरा था, बोल्या, क्या मैं तू तेस साउगी बगीचे मंझ नी देख्या था?
\v 27 पतरस दबारा मुखरी गया होर तेस ई टैम कुकड़े झांग दीती l
\s पिलातुसा रे साम्हणें यीसू
\p
\v 28 होर स्यों यीसू जो कैफा वाले ले लई किन्हे रोमी राज्यपाला रे मैहला मंझ लई गये l होर ये भ्यागा रा टैम था, पर स्यों आपु मैहला रे अन्दर नी गये ताकि असुध नी हो पर फसह खाई सके l
\v 29 तेबे पीलातुस तिन्हा वाले बाहर आया होर बोल्या, तुस्से एस माहणुं पर क्या दोष ल्गाहें?
\v 30 तिन्हें तेस जो जबाब दितेया, कि अगर ये कुकर्मी नी हुंदा ता आस्से एस जो तेरे हाथा मंझ नी देंदे l
\v 31 पिलातुसे तिन्हा किन्हें बोल्या, तुस्से ई एस जो लई जाई किन्हें आपणी व्यवस्था रे मुताबक ऐसरा फैसला करा: यहुदिये तेस किन्हें बोल्या, आस्सा जो हक नी आ कि आस्से केसी री जान ले l
\v 32 ये इधी कठे हुआ, ताकि यीसू री से गल पुरी हो जो तिने बोलीरी थी कि तेस केहड़ी मौत मरणा l
\v 33 तेबे पिलातुस दबारा मैहला रे अन्दर गया होर यीसू जो सादी किन्हें, तेस ले पुछेया, क्या तू यहूदिया रा राजा आ?
\p
\v 34 यीसुए जबाब दितेया, क्या तू ये गल आपणी तरफ़ा ले बोल्हा या होरीये मेरे बारे मंझ तेरे किन्हें बोलीरा?
\v 35 पिलातुसे जबाब दितेया, क्या हांऊ यहूदी आ? तेरी ई जाति होर माहयाज्के तुजो मेरे हाथा मंझ दिती रा, तैं क्या कितिरा?
\v 36 यीसुए जबाब दितेया, कि मेरा राज एस संसारा नी आ, अगर मेरा राज एस संसारा रा हुंदा, ता मेरे दास लड़दे, ताकि हांऊ यहूदिया रे हाथा मंझ नी दितेया जांदा: पर एभे मेरा राज एथी रा नी आ l
\v 37 पिलातुसे तेस किन्हें बोल्या, कि तू बोल्हा, क्यूंकि हांऊ राजा आ; मैं इधी कठे जन्म लईरा, होर इधी कठे संसारा मंझ आईरा कि सच्चाई पर ग्वाही दूँ जो कोई सच्चाई रा आ, से मेरी अवाज सुणहांं l
\v 38 पिलातुसे तेस किन्हे बोल्या, सच क्या आ? होर ये बोली किन्हें से दबारा यहूदिया वाले चली गया होर तिने तिन्हा किन्हें बोल्या, मैं ता तेस अन्दर कोई दोष नी पांदा l
\s मौता री सजा रा हुक्म
\p
\v 39 पर तुस्सा रा ये रवाज आ कि हांऊ फसहा मंझ तुस्सा रे कठे एक माहणुं जो छाडी दूँ, ता क्या तुस्से चाहें कि हांऊ तुस्सा रे कठे हांऊ यहूदिया रे राजा जो छाडी देंऊ?
\v 40 तेबे तिन्हें दबारा चिल्लाई किन्हे बोल्या, एस जो नी पर आस्सा रे कठे बरअब्बा जो छाडी दे; होर बरअब्बा एक डाकू था l
\c 19
\p
\v 1 तेबे पिलातुसे यीसू जो कोड़े लगाये l
\v 2 होर स्पाहीये तेस जो कांडे रा मुकट बणाया होर तेसरे मुंडा पर रख्या, होर बैंगणी चोगा पन्ह्याया l
\v 3 होर स्यों तेस वाले बार-बार आई किन्हें बोल्दे लगे, हे यहूदिया रे राजा, नमस्ते! होर तिन्हेंं तेस जो थप्पड़ मारे l
\v 4 पिलातुसे एक बारी दबारा बाहर आई किन्हें लोका किन्हें बोल्या, देखा, मैं तेस जो तुस्सा वाले दबारा बाहर ल्याहुंआं; ताकि तुस्से जाणी सको कि मैं तेस मंझ कोई दोष नी पांदा l
\v 5 तेबे यीसू कांडे रा मुकट होर बैंगणी चोगा पैहनी किन्हें बाहर नीकळेया होर पिलातुसे तिन्हा किन्हें बोल्या, देखा एस आदमी जो !
\v 6 जेबे माहयाज्के होर पैहरेदारे से देख्या, ता तिन्हेंं चिल्लाई किन्हें बोल्या, कि तेस जो क्रूसा प्रयाहले चढ़ाउआ, क्रूसा प्रयाहले: पिलातुसे तिन्हा किन्हें बोल्या, तुस्से ई तेस जो क्रूसा प्रयाहले चढ़ाउआ; क्यूंकि हांऊ तेस मंझ कोई दोष नी पांदा l
\p
\v 7 यहुदिये तेस जो जबाब दितेया, कि आस्सा रा भी कानून आ होर तेस कानुना रे मुताबक ये मारी देणे रे काबल आ क्यूंकि इने आपणे आपा जो परमेसरा रा पुत्र बोल्या l
\v 8 जेबे पिलातुसे ये गल सुणी ता से होर भी डरी गया l
\v 9 होर से दबारा मैहला अन्दर गया होर तिने यीसू किन्हे बोल्या, तू केथीरा आ? पर यीसुए तेस जो कुछ भी जबाब नी दितेया l
\v 10 पिलातुसे तेस किन्हें बोल्या, तू मेरे किन्हें कि नी बोल्दा? क्या तू नी जाणदा कि तुजो छाडणे रा हक मेरे वाले आ होर तुजो क्रूसा प्रयाहले चढ़ाणे रा हक भी मेरे वाले आ l
\v 11 यीसुए जबाब दितेया, कि अगर तुजो उपरा ले ये हक नी दितेया जांदा, ता तेरा मेरे ऊपर कुछ हक नी हुंदा; इधी कठे जिने जे हांऊ तेरे हाथा मंझ सौम्पीरा, तिन्हारा पाप ज्यादा बडा आ l
\p
\v 12 होर तेभे ले पिलातुसे तेस जो छाडी देणा चाहेया, पर यहुदिये चिल्लाई-चिल्लाई किन्हें बोल्या, अगर तू एस जो छाडी देहन्गा ता तेरी दोस्ती कैसरा किन्हें नी ई; जो कोई आपणे आपा जो राजा बणाहां से कैसरा रा साम्हणां करहा l
\v 13 ये गल्ला सुणी किन्हें पिलातुसे यीसू बाहर ल्यान्देया होर तेस जगहा एक चबूतरा था जेस जो इब्रानी भाषा मंझ गब्ब्ता बोल्हा ऐ थे तेथी से न्याय आसना पर बैठी गया l
\v 14 ये फसहा री त्यारी रा ध्याड़ा था होर लगभग छठा घंटा था: तेबे तिने यहूदीया किन्हें बोल्या, देखा, ये ई आ, तुस्सा रा राजा!
\v 15 पर स्यों चिल्लाए, लई जा! लई जा! तेस जो क्रूसा प्रयाहले चढ़ा: पिलातुसे तेस किन्हें बोल्या, क्या हांऊ तुस्सा रे राजे जो क्रूसा प्रयाहले चढ़ाऊं? माहयाज्के जबाब दितेया, कि केसरा जो छाडी किन्हें होर कोई आस्सा रा राजा नी आ l
\v 16 तेबे तिने तेस जो तिन्हा रे हाथा मंझ सौंपी दितेया ताकि से क्रूसा प्रयाहले चढ़ाया जा सके l
\s यीसू क्रूसा पर चढ़ाए गए
\p
\v 17 तेबे स्यों यीसू जो लई गये l होर से अपणा क्रूस चकी किन्हें तेस जगहा तक गया, जेस जो खोपड़ी री जगहा बोल्हा ऐ होर इब्रानी भाषा मंझ गुलगुता l
\v 18 तेथी तिन्हें तेस जो होर तेस साउगी होर दो माहणुं जो क्रूसा प्रयाहले चढ़ाया, एकी जो ओरे होर दूजे जो परे, होर बीचा मंझ यीसू जो l
\v 19 होर पिलातुसे एक दोष पत्र लिखी किन्हें क्रूसा प्रयाहले टांगी दितेया होर तेता मंझ ये लिखीरा था, यीसू नासरी यहूदिया रा राजा l
\v 20 ये दोष पत्र बौहत यहूदिये पढ़ेया क्यूंकि से जगहा जेथी जे यीसू जो क्रूसा पर चढ़ाया था से जगहा सैहरा ले नेडे थी होर ये दोष पत्र इब्रानी होर लतीनी होर यूनानी मंझ लिखीरा था l
\v 21 तेबे यहूदीये रे माहयाज्के पिलातुसा किन्हें बोल्या, यहूदिया रा राजा मत लिख पर ये लिख कि “तिने बोल्या, हांऊ यहूदीया रा राजा आ”
\v 22 पिलातुसे जबाब दितेया, कि मैं जो लिखी दितेया, से लिखी दितेया l
\p
\v 23 जेबे स्पाही यीसू जो क्रूसा प्रयाहले चढ़ाई चुके, ता तेसरे कपड़े लई किन्हें चार हिस्से कीते, हर स्पाही जो एक-एक हिस्सा, होर कुरता भी लया पर कुरता उपरा ले हेठा तक बगैर सलाई रा था:
\v 24 इधी कठे तिन्हें आपु मंझ बोल्या, आस्सा जो ये नी छेकणा चहीए, पर एता रे कठे चिठी पाहें कि ये केसरा हूणीं? ये इधी कठे हुआ, कि पवित्र सास्त्रा री गल पुरी हो,
\q1 कि तिन्हेंं मेरे कपड़े आपु मंझ बांडी लये l
\q2 होर मेरे कपड़े रे कठे तिन्हेंं चिठी पाई:
\p स्पाहीये एहड़ा ई कितेया l
\v 25 पर यीसू रे क्रूसा वाले तेसरी माऊ होर तेसरी माऊआ री बैहण मरीयम, क्लोपासा री लाड़ी होर मरीयम मगदलीनी खड़ी री थी l
\v 26 जेबे यीसुए आपणी माऊ होर चेले जो, जेस जो से प्यार करहा था खड़ी रे देख्या, यीसुए आपणी माउआ किन्हें बोल्या: हे ज्नाने, देख, ये रैहया तेरा म्हठा l
\v 27 तेबे तिने तेस चेले किन्हें बोल्या, ये रही तेरी माऊ, होर तेस ई टैम से चेले तेस्सा जो आपणे घरा लई गया l
\s यीसू री मौत
\p
\v 28 एता ले बाद यीसुए ये जाणी किन्हें कि एभे सब कुछ हुई चुकेया; इधी कठे कि पवित्र सास्त्रा री गल पुरी हो, तिने बोल्या, “हांऊ सोखा आ” l
\v 29 तेथी एक सीरके किन्हें भहरी रा भांडा रखीरा था, तिन्हें सीरके किन्हें स्पंज सगेया होर जूफे पर रखी किन्हें तेसरे मुंहा किन्हें लगाया l
\v 30 जेबे यीसुए सिरका लई लया, तेबे तिने बोल्या, “पूरा हुई गया” होर मूंड झुकाई किन्हें तिने आपणे प्राण छाडी दिते l
\s बरछे किन्हें यीसू री पसली छेदी
\p
\v 31 होर इधी कठे कि से फसहा री त्यारी रा ध्याड़ा था, यहुदिये पिलातुसा किन्हें अरज कीती कि तिन्हारी टांगा तोड़ी किन्हें तिन्हा जो तेथी ले तुआरेया जाये ताकि सब्ता रे ध्याड़े तिन्हारी ल्हासा क्रूसा प्रयाहले नी रही सको, क्यूंकि से सब्ता रा ध्याड़ा था l
\v 32 तेबे स्पाही आये होर पैहले री टांगा तोड़ी फेरी दूजे री, जो तेस साउगी क्रूसा प्रयाहले चढ़ाईरे थे l
\v 33 पर जेबे तिन्हेंं यीसू वाले आई किन्हें देख्या कि से मरी चुकिरा, ता तिन्हेंं तेस री टांगा नी तोड़ी l
\v 34 पर स्पाहीया मंझा ले एकिये बरछे किन्हें तेसरी पसली छेदी होर तेता मंझा ले तिहां ईं खून होर पाणी नीकळेया l
\v 35 जिने जे ये देख्या, तिने ई ये ग्वाही दिती री, होर तेसरी ग्वाही सच्ची ई; होर से जाणहांं कि से सच बोल्हा ताकि तुस्से भी विस्वास करी सको l
\v 36 ये गल्ला इधी कठे हुई कि पवित्र सास्त्रा री ये गल पुरी हुई सके कि तेसरी कोई हड्डी नी तोड़ी नी जाणी l
\v 37 फेरी एक होर जगहा ये लिखीरा आ, कि जेस जो तिन्हें छेदेया, तिन्हा से देखणा l
\s यीसू रा दफनाया जाणा
\p
\v 38 इन्हा गल्ला ले बाद अरमतियाहा रे युसूफे जो यीसू रा चेला था, पर यहूदिया रे डरा रे मारे से एस गल्ला जो ल्कोई के रख्हा था, तिने पिलातुसा ले अरज किती, कि हांऊ यीसू री ल्हास लई जाऊं, होर पिलातुसे तेसरी अरज सुणी लई, होर से आई किन्हें तेसरी ल्हास लई गया l
\v 39 नीकुदेमुस भी जो पैहले यीसू वाले राती गईरा था लगभग पन्ज्याह सेर मिलिरा गन्धरस होर एलवा लई आया l
\v 40 तेबे तिन्हें यीसू री ल्हास नीति होर यहूदिया रे रुआजा रे मुताबक तिन्हेंं तेसरी ल्हास सुगन्धा वाळी चीजा ल्गाई किन्हें कफना मंझ लपेटी l
\v 41 से जगहा जेथी जे यीसू जो क्रूसा पर चढ़ाईरा था, से एक बगीचा था, होर तेस बगीचे मंझ एक नौंईं कबर थी; जेस मंझ कधी कोई नी रखीरा था l
\v 42 क्यूंकि यहूदिया रे त्यारी रे ध्याड़े री वजहा ले, तिन्हें यीसू तेस कबरा मन्झ रख्या, क्यूंकि से कबर नेडे थी l
\c 20
\s खाली कब्र
\p
\v 1 हप्ते रे पैहले ध्याड़े मरीयम मगदलीनी भ्यागा ई, हल्ली न्हयारा ई था, से कब्रा पर आई, होर तेस्से पात्थर हट्टीरा देख्या l
\v 2 तेबे से दोड़ी होर समौन पतरसा होर दूजे चेले किन्हें जेस किन्हें जे यीसू प्यार करहा था आई किन्हें बोल्या, स्यों प्रभु जो कबरा मंझा ले काढ़ी किन्हें लई गईरे; होर आस्से नी जाणदी, कि तिन्हें से केथी रखीरा l
\p
\v 3 तेबे पतरस होर दूजा चेला बाहर निकळी किन्हें कबरा बखा दौड़े l
\v 4 होर स्यों दुहें साउगी-साउगी दौड़ेया करहा ऐ थे, पर दूजा चेला पतरसा ले अगे बढ़ी किन्हें कबरा वाले पैहले पूजी गया l
\v 5 होर तिने झुकी किन्हें देख्या कि तेथी कफना रे कपड़े पईरे: तेबे बी से अन्दर नी गया l
\v 6 तेबे समौन पतरस भी तेसरे पीछे-पीछे पौहंचेया होर से कबरा रे अन्दर गया होर तिने भी तेथी कफना रे कपड़े पईरे देखे l
\v 7 होर से तोलिया जो तेसरे मुंडा किन्हें बान्हीरा था, से कपड़े साउगी नी पईरा था पर लग जे एक जगहा लपेटिरा देख्या l
\v 8 तेबे दूजा चेला भी जो कबरा पर पैहले पौहंचेया था, से अन्दर गया होर तिने देखी किन्हें विस्वास कितेया l
\v 9 क्यूंकि एभे तक तिन्हें पवित्र सास्त्रा री ये गल नी समझीरी थी, कि तेसरा मरीरे मंझा ले जीउंदे हूणां पक्का आ l
\v 10 तेबे स्यों चेले आपणे घरा जो वाप्स चली गये l
\s मरियम मगदलीनी पर जाहिर हूणां
\p
\v 11 पर मरीयम रोंदी बिलख्दी कबरा ले बाहर ई खड़ी रही होर से रोंदे-रोंदे कबरा मंझ देखणे रे कठे झुकी l
\v 12 जेथी जे यीसु री ल्हास थी तेथी तेस्से दो स्वर्गदूत देखे जिन्हें चिट्टे कपड़े पैहनिरे थे एकी जो सरहाणे होर दूजे जो पैंदे बैठी रे देख्या l
\v 13 तिन्हें तेस किन्हें बोल्या, हे ज्नाने तू किधियो रोंहां ईं? तेस्से तिन्हा किन्हें बोल्या, स्यों मेरे प्रभु जो लई गये होर हांऊ नी जाणदी कि तिन्हें से केथी रखीरा l
\v 14 ये बोली किन्हें से पीछे फीरी होर तेस्से तेथी यीसू खड़ी रा देख्या होर तेस्से से नी पैहचाणेया कि ये यीसू आ l
\v 15 यीसुए तेस्सा किन्हें बोल्या, हे ज्नाने तू किधियो रोंहां ईं? तू केस जो टोळहा ई? तेस्से तेसजो माली समझी किन्हें तेस किन्हें बोल्या, हे माहराज, अगर तू तेस जो लई गईरा ता मुंजो दसी दे कि तैं से केथी रखीरा, होर मां से लई जाणा l
\v 16 यीसुए तेस्सा किन्हें बोल्या, मरीयम! से पीछे मुड़ी होर तेस्से इब्रानी भाषा मंझ बोल्या, रब्बूनी यानि हे गुरु l
\v 17 यीसुए तेस्सा किन्हें बोल्या, मुंजो पकड़ी के नी रख क्यूंकि हांऊ हल्ली पिता वाले नी गईरा, पर पैहले मेरे भाईया वाले जाई किन्हें तिन्हा जो बोली दे, कि हांऊ आपणे पिता होर तुस्सा रे परमेसरा वाले ऊपर जाया करहा l
\v 18 मरीयम मगदलीनीये जाई किन्हें चेलेया जो दसेया, कि मैं प्रभु देख्या होर तिने मेरे किन्हें गल्ला कीती l
\s चेले पर जाहिर हूणां
\p
\v 19 तेस ई ध्याड़े जो हफ्ते रा पैहला ध्याड़ा था, साहन्ज के टैमा जेबे जे चेले यहूदिया रे डरा रे मारे दरवाजे बंद कीतिरे थे, तेबे यीसू आया होर तिन्हारे बीचा मंझ खड़ी किन्हें तिन्हा किन्हें बोल्दा लग्या, तुस्सा जो सांति मिलो l
\v 20 होर ये बोली किन्हें तिने आपणा हाथ होर आपणी पसली तिन्हा जो दसी: तेबे चेले प्रभु जो देखी किन्हें खुस हुए l
\v 21 यीसुए फेरी तिन्हा किन्हें बोल्या, तुस्सा जो सांति मिलो; जिहां पिते हांऊ भेजीरा, तिहां ईं हांऊ भी तुस्सा जो भेज्हा l
\v 22 ये बोली किन्हें तिने तिन्हा पर फुकर मारी होर तिन्हा किन्हें बोल्या, पवित्र आत्मा लऊआ l
\v 23 जिन्हा रे पाप तुस्से माफ़ करघे तिन्हा रे कठे पाप माफ़ हुई जाणे होर जिन्हारे पाप तुस्से रखघे, स्यों रखे रैहणे l
\s थोमा पर जाहिर हूणां
\p
\v 24 पर बारा चेले मंझा ले एक यानि थोमा जेस जो दिदुमुस भी बोल्हा ऐ, जेबे यीसू आया ता से तिन्हा साउगी नी था l
\v 25 जेबे होर चेले तेस किन्हें बोल्दे लगे कि आस्से प्रभु देखी लईरा, तेबे तिने तिन्हा किन्हें बोल्या, जेबे तक हांऊ तेसरे हाथा मंझ मेखा रे सुराख़ नी देखी लैहन्गा, होर मेखा रे छेदा मंझ आपणी गुठी नी पाई लैहन्गा, तेबे तक मां विस्वास नी करणा l
\v 26 आठ ध्याड़े ले बाद तेसरे चेले दबारा घरा रे अन्दर थे, होर थोमा तिन्हा साउगी था, होर दरवाजे बंद थे, तेबे यीसूऐ आई किन्हें तिन्हारे बीचा मंझ खड़ा हुई किन्हें बोल्या, तुस्सा जो सांति मिलो l
\v 27 तेबे तिने थोमसा किन्हें बोल्या, आपणी गुठी एथी ल्याई किन्हें मेरी पसली मंझ पा होर अविस्वासी नी पर बिसवासी बण l
\v 28 ये सुणी किन्हें थोमसे जबाब दितेया, हे मेरे प्रभु, हे मेरे परमेसर !
\v 29 यीसुए तेस किन्हें बोल्या, तैं ता मुंजो देखी किन्हें विस्वास कितेया, पर धन्य ऐ स्यों जिन्हें जे बगैर देखे विस्वास कितेया l
\s एस क्ताबा रा मक्सद
\p
\v 30 यीसुए होर भी बौहत सारे चमत्कार चेले रे साम्हणें दसे, जो एस कताबा मन्झ नी लिखिरे l
\v 31 पर ये चिन्ह चमत्कार इधी कठे लिखे गईरे, ताकि तुस्से विस्वास करी सको, कि यीसू ई परमेसरा रा पुत्र मसीह आ: होर विस्वास करी किन्हें तेसरे नांऊआंं ले जीन्दगी पाई सको l
\c 21
\s तिब्रियास झीला रे बाढ़े चेले पर जाहिर हूणां
\p
\v 1 इन्हा गल्ला ले बाद यीसुए तिब्रियासा झीला रे बाढ़े आपणे आपा जो चेले पर जाहिर कितेया होर से एस तरीके किन्हें जाहिर हुआ l
\v 2 तेथी समौन पतरस होर थोमस जेस जो दिदुमुस भी बोल्हा ऐ, होर गलीला रे काना नगरा रा नतनियेल होर जब्दी रे म्हठे, होर तेसरे चेले मंझा ले दो होर जण कठे थे l
\v 3 समौन पतरसे तिन्हा किन्हें बोल्या, हांऊ मछी पकड़दे चलीरा: तिन्हें तेस किन्हें बोल्या, आस्से भी तेरे साउगी चल्हा ऐ: स्यों निकळी किन्हें किस्ती मंझ चढ़ी गये, पर तेस राती तिन्हेंं कुछ नी पकड़ेया l
\v 4 होर भ्यागा ई यीसू झीला रे बाढ़े खहड़ेया, तेबे बी चेले से नी पछ्याणेया कि से यीसू आ l
\v 5 तेबे यीसुए तिन्हा किन्हें बोल्या, हे बच्चेयो, क्या तुस्सा वाले कुछ खाणे जो आ? तिन्हें जबाब दितेया, कि नी l
\p
\v 6 तिने तिन्हा किन्हें बोल्या, किस्ती रे सीधे हाथा बखा जो जाल पाऊआ, तेबे तुस्सा जो मिलणा, तेबे तिन्हें जाल पाया, होर स्यों बौहत सारी मछिया हुणे री वजहा ले जाल नी खींजी सके l
\v 7 फेरी तिने चेले जेस किन्हें जे यीसू प्यार करहा था तिने पतरसा किन्हें बोल्या, ये ता प्रभु आ: समौन पतरसे ये सुणी किन्हें कि ये प्रभु आ, आपणी कमरा मन्झ तौलिया कसेया, क्यूंकि से नांगा था, होर तिने झीला मंझ छलांग ल्गाई l
\v 8 पर होर चेले मछिया किन्हें भहरी रा जाल खीन्जी किन्हें ल्यान्देया, क्यूंकि स्यों झीला रे बाढ़े ले ज्यादा दूर नी थे स्यों लगभग दो सौ हाथा री दूरी पर थे l
\v 9 जेबे स्यों बाढ़े पूजी गये, ता तिन्हें कोएले री आग होर तेता पर मछी होर रोटी रखीरी देखी l
\v 10 यीसुए तिन्हा किन्हें बोल्या, जो मछिया तुस्से एभे पकड़ीरी तिन्हा मंझा ले थोहड़ी मेरे वाले लई आऊआ l
\p
\v 11 समौन पतरसे किस्ती मंझ चढ़ी किन्हें एक सौ त्रुन्जा बडी मछिया किन्हें भहरी रा जाल बाढ़े तक खीन्जेया, होर इतनी मछिया हुणे पर भी जाल नी फटेया l
\v 12 यीसुए तिन्हा किन्हें बोल्या, आऊआ खाणा खाऊआ होर चेले मंझा ले केसी जो भी हिम्मत नी हुई, कि स्यों तेस ले पूछी सको, कि तू कुणहांं?
\v 13 यीसू आया, होर तिने रोटी लई किन्हें तिन्हा जो दीती, होर तिहां ईं मछी भी दीती l
\v 14 ये त्रीजी बारी हुआ, जेबे जे यीसुए मरीरे मंझा ले जीउंदे हुणे ले बाद चेलेया जो दरसन दिते l
\s यीसू होर पतरस
\p
\v 15 खाणा खाणे ले बाद यीसुए समौन पतरसा किन्हें बोल्या, हे समौन यूहन्ना रे म्हठे, क्या तू इन्हा सभी ले बढ़ी किन्हें मेरे किन्हें प्यार रख्हा? तिने तेस किन्हें बोल्या, हां प्रभु तू ता जाणहांं, कि हांऊ तेरे किन्हें प्यार रख्हा: तिने तेस किन्हें बोल्या, मेरे मेम्ने जो चरा l
\v 16 तिने फेरी दूजी बारी भी तेस किन्हें बोल्या, हे समौन यूहन्ना रे म्हठे, क्या तू मेरे किन्हें प्यार रख्हा? तिने तेस किन्हें बोल्या, हां प्रभु तू ता जाणहांं, कि हांऊ तेरे किन्हें प्यार रख्हा: तिने तेस किन्हें बोल्या, मेरी भेडा री रखवाळी कर l
\v 17 तिने त्रीजी बारी तेस किन्हें बोल्या, हे समौन यूहन्ना रे म्हठे, क्या तू मेरे किन्हें प्यार रख्हा? पतरस उदास हुई गया, कि तिने तेस किन्हें त्रीजी बारी एहड़ा बोल्या, कि क्या तू मेरे किन्हें प्यार रख्हा? होर तेस किन्हें बोल्या, हे प्रभु तू ता सभ कुछ जाणहांं, तू ये जाणहांं कि हांऊ तेरे किन्हें प्यार रख्हा: यीसुए तेस किन्हें बोल्या, मेरी भेडा जो चरा l
\v 18 हांऊ तुध किन्हें सच-सच बोल्हा, जेबे तू जुआन था, ता आपणी कमर बान्ही किन्हें जेथी तू चाहां था तेथी तू जाहां था; पर जेबे तुध खपरे हूणां, ता तुध आपणे हाथ पसारणे, होर होरिया तेरी कमर बान्ही किन्हें जेथी जे तुध नी जाणा तेथी तिन्हा तू लई जाणा l
\v 19 तिने इन्हा गल्ला ले तेस जो ये दसी दितेया कि तेस केहड़ी मौत मरणे ले परमेसरा री बड़ाई करणी; होर तिने ये बोली किन्हें तेस किन्हें बोल्या, मेरे पीछे आऊ l
\s यीसू होर तेसरा प्यारा चेला
\p
\v 20 पतरसे मुड़ी किन्हें तेस चेले जो पीछे आउंदे देख्या, जेस किन्हें जे यीसू प्यार रख्हा था, होर जिने खाणा खाणे रे टैमा तेसरी छाती री तरफ झुकी किन्हें पुछेया था, कि हे प्रभु, तुजो पकड़वाणे वाळा कुणहांं?
\v 21 तेस जो देखी किन्हें पतरसे यीसू किन्हें बोल्या, हे प्रभु एसरा क्या हाल हूणीं?
\v 22 यीसुए तेस जो बोल्या, अगर हांऊ चाहूँ कि ये मेरे आऊणे तक जीउंदा रहे, ता तुजो क्या आ? तू मेरे पीछे चल l
\v 23 ईधी कठे भाईया मंझ ये गल फैल्ही गयी, कि तेस चेले नी मरणा; तेबे बी यीसुए तेस किन्हें ये नी बोल्या, कि तेस नी मरणा, पर अगर हांऊ चाहूँ कि ये मेरे आऊणे तक जीउंदा रहे, ता तुजो क्या आ?
\s निचोड़
\p
\v 24 ये; ये ई चेला आ, जो इन्हा गल्ला री ग्वाही देहां होर जिने जे यों गल्ला लिखी, होर आस्से जाणहांं ऐं, कि तेसरी ग्वाही सच्ची ई l
\v 25 होर भी बौहत सारे काम ऐ, जो यीसुए कीते; अगर स्यों एक-एक करी किन्हें लिखे जांदे ता हांऊ समझा आ, कि जो कताबा लिखी जांदी स्यों संसारा मंझ नी समान्दी l
